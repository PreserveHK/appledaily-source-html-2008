<html><header><meta charset="utf-8"><title>金手指：忠心英雌　戰死沙場 - 孫柏文</title></header><body><h1>金手指：忠心英雌　戰死沙場 - 孫柏文</h1><p>「死都幫你死番嚟。」孫柏文相信，大家平日喺自己嘅工作單位裏，都聽到唔少人講呢句話。不過，講得出又做得到嘅，究竟又有幾多人？上個周末，就有一個例子。<br> 禮拜六，喺花旗國嘅肯德基州舉行一年一度最重要嘅賽馬賽事—肯德基打吡（KentuckyDerby）。經過咁多年香港賽馬會嘅「教導」，大家可能知道一匹馬一生只能跑打吡一次。不過，大家未必知嘅係，打比多數係男仔跑嘅。女仔跑嘅「一生一次賽」，就係叫橡樹賽Oaks。<br> 雖然有咁嘅傳統，但並不表示冇女仔跑打吡。當一匹雌馬幕後嘅人，覺得佢有足夠嘅競爭能力贏男仔，分分鐘就會攞匹雌馬跑打吡。所謂巾幗不讓鬚眉。<br> 禮拜六就係有匹叫EightBelles嘅雌馬，競逐肯德基打吡。最後跑第二。不過一過終點後，EightBelles就跪低、訓咗喺跑道上。獸醫走過去睇吓乜事之後，就決定要即時人道毀滅，原因係EightBelles對前腳腳跟的骨原來完全碎裂。</p><p>鞠躬盡瘁　死而後已</p><p>呢件事，已經有動物組織PETA出嚟示威。佢哋話EightBelles喺過終點前，已經骨節，個騎師冇理由唔知，都仲要畀佢繼續跑，非常唔人道。人唔人道我就唔知，人類繁殖佢哋嘅原因，始終都係要佢哋喺沙場上出戰。不過如果真係終點前已骨節，我只可話EightBelles係百分之百嘅忠心英雌。死，都要贏。<br> 其實呢種忠心英雌，大家喺自己嘅工作單位裏都會見到。佢哋就係公司入面嗰個三十幾歲、未結婚、冇拖拍嘅中女。佢哋有嗰種對工作嘅責任心。上頭要佢做嘅嘢，無論幾難都好，佢「死都幫佢死番嚟」。當下屬做唔到佢要嘅嘢，下屬就會俾佢鬧死，鬧到佢哋將件事做好為止。甚至好似EightBelles咁，只要未過終點，喺沙場上必定戰鬥到底，死而後已。就連拍拖機會都可能因為工作而幻滅，都在所不辭。<br> 可能好似我有個鬼佬同事MarkS.話齋：「三十幾歲、未結婚、冇拖拍嘅女人，佢哋嘅生命，只係得番工作同佢嗰幾隻貓。」孫柏文唔知呢個係咪佢哋盡忠職守嘅理由，只係知道忠心悍將，公司英雌。<br> 金手指網誌： http://phatdat.blogspot.com </p></body></html>