<html><header><meta charset="utf-8"><title>幻海奇情 - Elaine</title></header><body><h1>幻海奇情 - Elaine</h1><p>新相識的朋友聽到我是空姐，總會說：「你就好啦，可以免費旅行四圍飛，一定眼界大開。」眼界大開是必然的，而且用不着下飛機，單是一次十小時的航程，已經較幻海奇情更離奇。<br> ◎「小姐，我要睇香港報紙。」「你等等吖，我搵俾你。如果有嘅，我陣間拎俾你呀。」「我唔理，你宜家去頭等攞俾我。」「太太，我哋架機冇頭等㗎。」<br> ◎「你幫我搬件行李上去呀。」（嘩！件行李係我頭胸腹加埋咁大件）「小姐，唔好意思呀，根據公司policy，係唔鼓勵我哋幫乘客搬行李㗎，如果太重你搬唔起，不如我幫你將件行李checkin啦。」「我唔想checkin，你幫我搬。」「小姐，咁你問吓其他男乘客幫唔幫你啦。」<br> ◎「婆婆，有炒蛋同炒麵，你想食邊樣呀？」「我慣咗早餐食飯。」「唔好意思，呢餐真係冇呀。」「咁算啦，你俾Ｄ糕點我啦。」「吓？」第二餐，「婆婆，呢餐有飯呀。」「我慣咗午餐食麵。」「上嗰餐就有，杯麵你要唔要？」<br> ◎「哦‥‥‥先生你唔食得豬肉，咁等我望望menu睇吓炒蛋有冇豬肉配料先。」鄰座師奶搭嘴，「煙肉即係豬囉，你識唔識字㗎？」<br> ◎「先生要牛肉飯定魚配薯仔呀？」「魚。」「想飲Ｄ咩呢？」「酒。」「紅酒、白酒定係啤酒？」「我都揀咗魚囉，你仲要問？」</p></body></html>