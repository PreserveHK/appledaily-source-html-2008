<html><header><meta charset="utf-8"><title>金手指：分化港女的公眾假期 - 孫柏文</title></header><body><h1>金手指：分化港女的公眾假期 - 孫柏文</h1><p>噚日，孫柏文接到一個經常到內地公幹、熟悉國情嘅朋友電話，傾傾吓偈，佢話：「今年實施新例，今日5月4日喺內地就有個青年節，凡14歲至28歲的職員可以放假。」<br> 孫柏文即刻話：「嘩，咁咪嚴重搞分化！歧視我呢啲30歲冇耐嘅『青年』？」朋友就答：「最慘係嗰啲20到『忟』、30歲嘅單身中女OL，你話嗰日返到公司原來得自己一個女職員要返工，你話佢幾咁式凄凉呀！」聽到呢度，孫柏文即時抹一把汗，因為好彩香港仲未有呢個節日，毋需要面對咁嘅分化。</p><p>屋企忽然有事</p><p>收線之後，同《蘋果批》高明輝講起呢個「不平等條例」。我問佢：「咁嗰啲被問及幾多歲時，會答：『關你乜事？』嘅港女。又會點？」<br> 佢諗咗一陣就話：「咁如果香港係咁，我相信嗰日會有好多港女特登請假，就算要拎annualleave都要去放！至怕到時全個office冇晒女同事。到咗第二日，老闆一定會『的』個HR經理入房，問佢：『乜我哋請咗咁多細過28歲嘅女同事咩？點解我平時行開行埋都唔多覺眼嘅？』」<br> 當我哋仲討論緊個青年節係咪會嚴重削弱嗰日嘅生產力之際，朋友又來電補充，佢話：「喂，係放半日、半日喎！唔係一日。」於是我同高明輝講，得半日假放喎，咁annualleave可唔可以放半日㗎？<br> 佢又諗咗一陣，話：「我諗，嗰日會好多港女忽然『屋企有事』，同公司講要遲到或早退，要放半日。然後再同同事話要放青年節，就好似有啲港女特登喺情人節訂花畀自己一樣！不過，我都仲有樣嘢唔明……」「咩呀？」「究竟學生有冇得放青年節假？如果香港啲大學有得放，好似沈詩鈞呢類神童，咁咪分分鐘個課室靜英英，得佢一個要上堂？甚至乎連個讀MPhil嘅Tutor都有得放，但係神童冇份。」&#13;</p><p>一國兩制萬歲</p><p>孫柏文覺得，神童始終都係比較少見，不過遲入學嘅新移民學生就多啲。佢哋有好多嚟到香港，因為種種問題，要到14歲先讀小六，咁嗰日，可能成班得佢一個有假放，上上吓堂，要同Missie講：「老師，我要走，要去放青年節假呀。」個港女班主任遇到咁嘅情況，都唔知放佢走好，定跟埋佢一齊走好……<br> 講咗咁耐，孫柏文始終都覺得，香港人唔使面對呢種分化，真係好彩。一國兩制萬歲！<br> <br> 網誌： http://phatdat.blogspot.com </p></body></html>