<html><header><meta charset="utf-8"><title>專家對話：恒指蓄勢上27000</title></header><body><h1>專家對話：恒指蓄勢上27000</h1><p>今日港股交投疲弱，成交額不足750億銀，恒指微跌57點。專家指，現時港股缺乏投資方向，大市只窄幅上落，相信恒指會喺25800至26600徘徊整固，伺機再上27000點。<br> <br> 姚：姚浩然　李：李錦　孫：孫柏文<br> <br> 姚：個市𠵱家搵緊方向，冇投資焦點，比較沉悶，只要日圓繼續弱，環球股市都唔會太差，相信港股會喺25800至26600點整固，如果美股表現唔錯，恒指有機會試27000點。<br> 孫：輪場方面有乜啓示？<br> 李：今日窩輪成交有近200億銀，過去兩三個禮拜窩輪佔大市成交亦有兩至三成，家陣散戶入市意欲低，現水平屬窄幅上落局面，但相信25600點會有支持。而玩價外輪嘅散戶要小心，因為風險相對較高，容易輸引伸波幅同時間值，如果個市仲係咁悶，引伸波幅下跌嘅機會一定大過上升。<br> 孫：市場點睇人民幣加速升值？<br> 姚：之前傳咗好多次，人仔升值冇錯會減輕內地通脹壓力，但睇番數據，嚟緊幾個月內地通脹有機會自行回落，相信嚟緊奧運之前，大陸政策都係穩定勝過一切，所以人仔短期內未必會大幅升值。<br> 李：今年首季，外資都增加透過QFII投資A股，原因都係睇人仔加快升值，但奈何A股唔聽話，跌幅遠大過升值，而如果人民幣真係加速升值，相信對A股有一定刺激作用，無論對A股或者H股都係正面多過負面。</p><p>EMAIL解答：A50有機破20蚊</p><p>Patrick：我想喺60.5蚊入中電控股（002），目標價62.5蚊。<br> 姚：博兩蚊似乎太少，中電之前係強過一輪，特別係第一季，因為當時市況弱，資金流向一啲比較安全嘅股份，所以佢已經升咗幾多，𠵱家呢啲位入貨唔着數，你買得中電都係睇好佢防守性高，但係60蚊邊防守價值唔係強，博反彈嚟講中電就未必係首選。<br> JackChen：請問A50中國基金（2823）目標價可設喺邊？<br> 姚：𠵱家如果大家買A股向上，令佢有溢價係合理，不過合理溢價水平係2至3%，因為可能會出現A50資產淨值升，但係佢股價未必上嘅情況。如果A股再上，佢有機會升破20蚊。<br> 李：雖然中央出招救市，但係大小非減持對市場困擾嚴重，內地私募基金對A股依然持觀望態度，所以A50去到20蚊左右可能有整固。<br> DarrenLeung：我3.78蚊買入中海集運（2866），佢公司前景如何，目標價喺幾多？<br> 姚：佢業績弱，所以跟唔到其他航運股升，之前升嗰一浪係因為炒回歸A股概念，但當概念破滅之後股價就落番嚟，到𠵱家股值係比較合理。<br> 李：要突破4蚊先會有力再上，如果真係要博都博啲大價國企股。<br> Jackie：我28蚊買咗鞍鋼（347），佢今次升浪會到邊個水位呢？<br> 姚：佢08年第一季業績幾好，近排股價又上番嚟，我亦覺得鋼鐵業前景幾好，大行報告又唱好，我估計佢會返20蚊樓上。<br> 李：鞍鋼成交平穩，博升反彈佢係一個好選擇，有機會反彈到25蚊水平。不過番28蚊可能難啲。</p><p>每日收市後4:30pm</p><p>歡迎click入 http://finance.appledaily.com <br> 以webcam參與節目及收看<br> <br> 歡迎phonein28698262暢談心得<br> 亦可email至mailto:finance@appledaily.com搶先貼股</p></body></html>