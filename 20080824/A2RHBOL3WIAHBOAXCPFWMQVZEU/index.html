<html><header><meta charset="utf-8"><title>京奧概念股　分出贏輸家<br>中環在線：李寧一點成名股價升 - 李華華</title></header><body><h1>京奧概念股　分出贏輸家<br>中環在線：李寧一點成名股價升 - 李華華</h1><p>北京奧運噚日閉幕，今屆全球有200幾個國家同地區進行報道同轉播，規模係悉尼奧運嘅4倍、雅典奧運嘅3倍。咁多人睇，最高興當然係贊助商，係時候睇吓邊個係大贏家。<br> 最大贏家梗係李寧公司（2331）。奧運開幕禮重頭戲，由體操王子李寧手持聖火，凌空繞場一周點主火炬塔，將開幕禮推向高潮，李寧一時之間俾全球12億觀眾認識。李寧股價亦由奧運開幕前（8號）嘅17.62蚊，升到上個禮拜四（21號）18.6蚊，升5.6%，相對同期恒生指數跌6.8%，遠遠跑贏大市。</p><p>聯想5億做頂級贊助商</p><p>另一隻概念股聯想（992），係京奧全球合作夥伴中唯一嘅中國企業，直接啲講即係頂級贊助商。新華網報道，頂級贊助商每家至少要畀6500萬美金（即係超過5億港銀）先有資格做，加埋推廣產品同宣傳嘅開支，條數要再多幾倍甚至十倍以上。至於宣傳實效係點，仲要拭目以待。<br> 至於中行（3988）、中移動（941）等做合作夥伴，入場費都要近3億人仔；海爾電器（1169）母公司海爾集團同青島啤酒（168）就做贊助商，起步價1.3億人仔。使咗咁多錢，都係想建立國際形象，但宣傳效用始終好難量化，有上市公司嘅收入直接受惠。<br> 服裝製造商申洲國際（2313），上半年喺大陸運動服業務收入就急增1.7倍至9.53億銀。主席馬建榮話，國家籃球隊喺京奧表現佳，對青少年有相當影響，相信奧運後繼續有利運動服市場。神州數碼（861）總經理劉宇清話，奧運前部份電訊同銀行客戶為確保電腦系統安全運行，加強軟件服務需求，所以令收入多咗。<br> <br> 電郵：mailto:LiWaWa@AppleDaily.com</p></body></html>