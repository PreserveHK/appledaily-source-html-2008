<html><header><meta charset="utf-8"><title>轆Book：斯文‧好劈</title></header><body><h1>轆Book：斯文‧好劈</h1><p>返工放假接屋企人，要舒服大體斯文；一支公對住架車，係男人都會身痕。你會唔會買兩架車一架返工一架劈吖，真係易襯衫咩？寶馬5系一向官仔骨骨，今次525iA推出MSport版，就好似經理放工換運動裝跑100米，仲要7.9秒搞掂。M版5系，Workhard，Playhard！<br><br>文：嘴嚼爺<br>攝：伍慶泉<br>模特兒：Zoe（TheGroup)</p><p>頭唇包圍夠惡<br></p><p>趁阿經理先生換緊套老西，準備載女去Ball，等我貪貪揸佢架車，載佢Partner兜番轉先。<br> BMW525iAMSportEdition個樣有跑味，遠睇雖然依然係房車款，但望真啲頭唇包圍個惡樣，就知佢唔係一般斯文佬咁簡單。懸掛換埋廠方M系貨色，一上車，前座兩張跑車化座椅，又話多次你知佢內裏一啲都唔斯文，軚環揸上手，感覺又係辣辣哋，㩒掣，撻車，踩一轉，0至100km/h只需7.9秒，超快？又未算，不過加速力一定唔係安份守己嗰隻，上山斜路揼住去都夠爽，又叻在保留到幾滴5系斯文味道，即係夠靜。邊上山邊玩加減波，寶馬嘅Steptronic反應快又暢順唔使多講，上高速玩齊6個波，見彎過彎，最感受到M版最大優點，懸掛偏向硬淨，貼地又夠穩，一定好劈過普通5系，「不過我諗，一定無咁舒服囉。」到呢刻我先知，坐我隔籬件晚裝女Zoe原來唔係啞嘅，講嘢亦有Point，想乘客坐得舒服定自己可以玩得盡情？買車前要取捨嘞。</p><p>全車新裝兩邊討好
</p><p>大大隻字SportEdition，究竟換咗啲乜呢，變身M版嘅525iA，加裝新款頭尾包圍同兩邊裙腳，換上18吋胎軨，外形即刻無咁悶，就算話佢依然着住西裝，都係一個怒睥緊你嘅G4，望落好鬼惡。懸掛、軚環、前座等配套，呢個Package值$111,000，已經包括喺車價入面，有少少肉赤？其實呢架MSport版基本裝備已經有電動天窗、Bi-Xenon頭燈連噴水器及車尾玻璃電動太陽擋，計落呢度都慳番成4萬蚊㗎喇。<br> 諗得簡單啲，其實都唔使計到咁盡，MSport版5系，外形同性能喺斯文同跑化中間取得幾好平衡，對於只會買一架車嘅車迷嚟講，用又夠實用，劈又可以劈狠啲，有乜好得過兩邊都討好吖？如果我要着西裝返工接老婆仔女放學放工，我都會考慮，呀，當然要假設埋我有60幾萬喺手啦。&#13;</p><p>BMW525iAMSportEdition規格</p><p>引擎：2,497cc，直六DOHC<br> 馬力：218hp/6,500rpm<br> 扭力：25.5kgm/2,750-4,250rpm<br> 傳動：六前速Steptronic加減波，前置引擎，後輪驅動<br> 車價：$676,900<br> BMWHK：27145271</p></body></html>