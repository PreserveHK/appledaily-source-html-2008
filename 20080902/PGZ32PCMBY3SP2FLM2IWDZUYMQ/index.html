<html><header><meta charset="utf-8"><title>中環在線：彤叔乖孫　米蘭「獵艷」 - 李華華</title></header><body><h1>中環在線：彤叔乖孫　米蘭「獵艷」 - 李華華</h1><p>彤叔乖孫、新世界百貨（825）執董鄭志剛（Adrian）下個禮拜會飛去意大利睇名牌。金牌運動員啱啱先嚟香港掃名牌，華華心諗，做得香港富豪第三代，要掃名牌梗係去米蘭啦，吓嘩！</p><p>香港頭炮唔衰得</p><p>不過問多句，原來Adrian飛意大利係為檔生意。因為尖沙嘴河內道發展項目個商場K11由Adrian擔大旗，雖然佢喺內地負責過一啲項目，但呢個project話晒係佢喺香港嘅處男作，自然想有好表現。<br> Adrian噚日向傳媒介紹佢呢個項目嘅發展大計，記招之後，呢位水造嘅男人連灌兩杯水，跟住先同大家講嘢。原來佢諗頭多多，話要搵啲有生活品味嘅租戶，又話宣傳要搞藝術提高文化，目的都係希望將個場打造成「精品式商場」，所以下個禮拜咪親自飛去意大利同潛在租客斟生意囉。咁親力親為，可以話係2字頭嘅人辦，難怪阿爺咁錫佢！<br> 之但係，精品式酒店就聽得多啫，精品式商場即係點？Adrian解釋，就係商場嘅品牌要有「lifestyleconcept」（生活品味概念）、要有生活態度，佢最希望搵到啲有創造力兼領導市場嘅品牌，仲要係香港未出現過嘅新品牌，咁先畀到人新鮮感，所以佢會同嚟自意大利及法國嘅品牌代表傾吓……果然有要求噃！</p><p>精品商場要揀客</p><p>除咗租戶要有態度、宣傳活動亦要有品味，一向鍾意藝術嘅Adrian話，會安排本土藝術團體，喺個場度搞活動，實行將藝術融入購物文化咁話。咁高格調，怕唔怕同附近舊建築、購物點格格不入呢？佢就唔多擔心，話新舊對照好吖，紐約都係咁。<br> 李華華<br> 電郵：mailto:LiWaWa@AppleDaily.com</p></body></html>