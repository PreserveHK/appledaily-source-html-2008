<html><header><meta charset="utf-8"><title>張赫高歌會影迷</title></header><body><h1>張赫高歌會影迷</h1><p>韓星張赫前日喺首爾華克山莊酒店舉行影迷聚會，慶祝日本fanclub正式成立，有300多名影迷出席。張赫話：「本應我要親自去日本同大家見面，可惜近日忙於拍攝劇集《無賴漢》，抽唔到身，真係要多謝fans老遠嚟韓國。」喺兩個半鐘頭嘅聚會上，佢除咗切蛋糕、同fans握手外，仲唱咗英國樂隊Radiohead嘅《Creep》娛賓㖭。</p></body></html>