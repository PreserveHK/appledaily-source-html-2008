<html><header><meta charset="utf-8"><title>Internetforum：金價跌唔使驚喎！</title></header><body><h1>Internetforum：金價跌唔使驚喎！</h1><p>金價上個禮拜由高位大幅回落，最低曾見每盎斯870.7蚊美金，上周收報883.17蚊美金，較914.3蚊美金歷史高位，跌3.4%。難怪商品大王羅杰斯掃熊貓金幣，但《香港討論區》嘅網友就擔心跌完股市冧金價，快樂小司機話：「金價回得好得人驚喎，穿咗880蚊美金，可能係商品市場大調整嘅開始。」<br> 唔少網友估點解金價跌得咁急，No47諗：「會唔會俾啲大陸佬炒燶咗呀？」Him1987話：「可能係金價已經見頂。」網友Andytang就好樂觀話：「金價升得太多，出現借勢調整，全年估計金價會喺1000蚊美金樓上，當大家發現美元跌、股市唔掂、通脹又升，就會買金保值，短暫沽貨獲利實有嘅。」<br> Pkelf亦相信，「調整吓好正常，由600蚊美金睇到𠵱家，都唔知調整過幾多次啦，每次都升番。」<br> Iso9000亦話：「咁先至有平金買㗎嘛！」pooh1971更講：「跌就跌粒糖，升就升間廠，唔使驚噃。」</p></body></html>