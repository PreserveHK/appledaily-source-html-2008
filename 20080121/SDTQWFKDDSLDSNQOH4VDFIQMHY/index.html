<html><header><meta charset="utf-8"><title>入門單反A200　對焦增速反擊</title></header><body><h1>入門單反A200　對焦增速反擊</h1><p>單鏡反光相機（DSLR）由高檔貨搖身一變成為平民AV，唔再係熱爆話題！以前閒閒哋過萬蚊一部，今時今日，五千蚊即挽住拎返屋企，起碼平五成！最大分別在於，平民發燒友嘅勢力日漸壯大，再繼續粗製濫造，喺DSLR身上注入卡片機分唇的話，肯定俾人歧視。今次Sony推出α系列第二炮A200，藉提升1.7倍變焦速度及改良夜拍質素，正好向一眾入門發燒友致敬！<br><br>記者：陳國輝<br>攝影：王文忠&#13;</p><p>繼承1,020萬像素對焦快1.7倍</p><p>新舊兩代α究竟有乜唔同？除外形、重量（微輕13g）及繼續採用1,020萬像素外，最大分別係對焦和拍攝感覺順好多。網上曾有用家批評A100對焦太慢，後來轉投高一班嘅NikonB80陣營；今次A200即刻「生性」好多，官方稱比A100對焦快1.7倍，對焦速度一秒鐘唔使，仲提供EyeStart系統，雙眼只要望實觀景器即可對焦，捕捉移動物件話咁易。<br> </p><p>配高ISO減噪提升夜攝效果</p><p>揀晚上影相，就算係專業級師傅亦難免嗌晒救命！當然啦，得腳架連幾盞同步閃燈做架生都未必夠，最緊要係DC具備埋高ISO以及防震技術，否則肯定會拍到鬼影重重。A200為改良A100夜攝質素，特別將ISO由原來1600提升至最高3200，仲支援NR減噪技術，令相質冇咁易起渣，盡量執靚啲咁話。另外，呢一代仍然保留番Sony自家研發嘅SuperSteadyShot超級防震技術，喺機背啪個掣就可以拎去影夜景，對入門初哥嚟講，方便到極。</p><p>試相區<br><br>白平衡<br><br>AutoMode</p><p>採用黃燈打光嘅話，白色背景紙輕微偏黃，而且紅色和綠色部份嘅還原度都只有七成左右。
</p><p>D-RangeOptimizer
</p><p>同一角度下再拍攝，除咗白色背景紙嘅還原度比較高，紅色咕𠱸以及黃色鏢靶都甚為鮮色。
</p><p>感光度<br><br>ISO1600</p><p>冇開啓閃光燈情況時，除部份暗位如手背之外，模特兒嘅膚色都冇乜起渣，冷衫質感仲非常清楚。
</p><p>ISO3200</p><p>啓動最高感光值嘅話，睇見整體顏色已趨偏暗偏黃，而且陰影位出現起渣問題，頭髮層次欠奉。</p><p>PROFILE</p><p>感測器：APS-C尺寸（23.6×15.8mm）<br> 有效像素：約1,020萬像素<br> ISO範圍：自動、100-3200<br> 記憶卡：CFI/II<br> 減噪功能：長時間曝光減噪、高ISO減噪<br> 連拍速度：每秒3張<br> 液晶屏幕：2.7吋TFTLCD<br> 防震技術：SuperSteadyShot<br> 電池：約750張<br> 體積：130.8×98.5×71.3mm<br> 重量：532g<br> 查詢：Sony（23452966）</p></body></html>