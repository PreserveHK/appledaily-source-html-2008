<html><header><meta charset="utf-8"><title>股場放大鏡：撈啤酒股宜先等等 - 歐陽風</title></header><body><h1>股場放大鏡：撈啤酒股宜先等等 - 歐陽風</h1><p>上星期港股勁跌，其中一類跌幅特別大嘅係食品股及飲品股，因為中央為壓抑通脹，要出動到行政干預措施，發改委推出臨時價格管制，乳品生產商蒙牛（2319）連跌多日，至上周五才由近20元低位反彈，康師傅（322）近兩三個月曾展現出強勁抗跌力，上星期亦頂唔住，由13元樓上，幾個交易日碌落10元水平。</p><p>提防燕京復牌急挫</p><p>本月初曾熱炒嘅啤酒股如青島啤酒（168）、金威啤酒（124），近期亦受影響，連日捱沽，早前之升幅幾乎無晒。發改委上周之臨時價格管制，照計只係管必需糧食，啤酒非必然飲品，所受影響應該較細，𠵱家啤酒股跌咗咁多，係咪可以撈底？<br> 內地啤酒品牌如燕京、金星、青島已於本月初至中旬陸續調高價格，金威、雪花、珠江陸續跟隨，漲幅平均約每箱2元人民幣，跟住仲有無得加，要睇內地報章嘅報道。<br> 除咗加價問題，由北控（392）持有，深圳A股掛牌嘅燕京啤酒，上周四急挫逾6%後，周五停牌，公告謂有待發佈重大事項。據內地報章指，燕京啤酒回應查詢時表示，這次停牌是由於公司需要再融資，而停牌時間預計在一周左右。所謂再融資，可以配股加入投資者，亦可以係供股，而兩者差別可以好大。燕京股價由去年11月約15元炒上最近25元高位，若果復牌消息係負面的話，可以跌得好勁，亦因此想撈啤酒股都宜等多一星期至好諗。</p><p>博創科藝高人膽大</p><p>創科實業（669）上周五突急升12%，呢隻股份過去兩年跌咗50%以上，自06年初股價急挫以來，幾乎未出現過明顯嘅反彈，因為創科主要市場喺美國，而且其產品包括電鑽及地板護理產品，都極受美國房地產市道影響，創科股價自06年後股價一沉不起，正正同美國樓市表現一樣。創科股價突然轉強，係咪有所啓示？睇過近期美國嘅房屋數據，仍敢博創科嘅人，只能用藝高人膽大嚟形容。</p></body></html>