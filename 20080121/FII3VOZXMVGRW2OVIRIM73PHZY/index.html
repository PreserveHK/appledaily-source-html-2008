<html><header><meta charset="utf-8"><title>嬌小身軀爆力驚人　起跑Ready！</title></header><body><h1>嬌小身軀爆力驚人　起跑Ready！</h1><p>人同人之間嘅跑步競賽，往往好重視瞬間爆炸力，車亦係一樣，唔少車主幫座駕改裝都會集中喺呢部份。今日呢部VolkswagenGolfR32，花咗17萬多去改裝，咪睇小佢外形嬌小冇乜霸氣，實情新加咗Kompressor裝置嘅3.2V6引擎，單係馬力輸出已經大幅增加70匹達到320匹，起跑、加速爆炸力絕對驚人！<br><br>記者：鄭達基<br>攝影：王文忠<br>模特兒：Nika（BXMedia）<br>查詢：TWAutosport（21420001）</p><p>易改裝受歡迎</p><p>去年多次出席珠海賽車場TrackDay，發現不少GolfR32足迹，八卦走去問吓啲參賽者點解揀呢款車？點知答案全部一樣，都係貪佢起步加速夠快，加埋改裝料五花八門，好好玩！又係喎，淨係計自己揸過嘅改裝版GolfR32，花款已經多到10隻手指數唔晒。<br> 不過今日介紹嘅重改GolfR32就更巴閉，你肯定會懷疑：「咪玩啦，個樣變都無變過，你仲夠膽話係重改？」無錯，佢的而且確係一部經重度改裝嘅GolfR32，事關佢嘅改動主要喺機械部份，車主認為部車嘅起跑加速反應都係差些少，所以特別喺機械配搭方面入手。</p><p>推背感像飛機</p><p>講到明主力改裝部份係機械嗰Part，即刻打開個頭冚，睇吓究竟葫蘆入面賣咩藥！看後完全摸不着頭腦，望嚟望去都覺得同原裝無分別，究竟改咗乜？<br> 歐洲車改裝專家Tony行過嚟指點迷津，話台偈雖然睇落似原裝，但原來內藏咗由Ruf提供嘅Kompressor機械增壓裝置，而引擎所連接嘅排氣系統，由頭到尾都換咗Milltek出品，連個滅聲器都換晒，令馬力輸出由原來250匹大幅增加70匹，達到320匹，而扭力輸出亦由原來320Nm增多約98.1Nm，配埋原有轉檔反應快過手波嘅6前速DSG半自動波箱，咁你話佢起跑加速嘅反應快唔快啦！<br> 齋講感受唔夠深，Tony特別載我走番轉；我沿途一直揸實扶手，因為佢嘅加速力真係好瘋狂；輕輕踩油，一股強力嘅推背感就即刻湧現，嗰種感覺仲勁過飛機起飛！而中間嘅雙出式尾喉，亦都不斷傳出陣陣沉實嘅咆哮聲，愛揸跑車嘅人一定會被呢把咁悅耳嘅聲音吸引。</p><p>強化制動一踩即停</p><p>跑完一輪，終可落車稍為休息，順便行個圈睇吓部車仲有咩改咗；外觀同車廂喺整體上都無太大改動，仍然保存有GolfR32本身嗰種跑車Feel，但其實部車嘅「腳」係經過改裝。<br> 首先，最容易睇得出嘅就係4條18吋OZ跑車合金軨，襯落部車到真係型到爆燈。另外前輪嘅制動系統換咗由Brembo特別改良嘅高效能四活塞制動卡鉗連煞車碟，而後輪嘅煞車碟都換埋VolkswagenRacing款式，從而令部車踩停得更有效率，增加安全性。掟急彎唔使驚，懸掛系統都換埋KW出品，加埋18吋高效能輪胎同本身嘅低重心設計，彎路疾走都無有怕。</p><p>改裝專家Tony：「散熱最緊要！」
</p><p>負責呢次VolkswagenGolfR32改裝任務嘅專家Tony，喺同我介紹RufKomprerssor套裝有幾巴閉嘅時候，亦希望藉此提提大家喺幫部車加裝呢類機械增壓裝置嗰陣，要特別留意引擎嘅散熱問題，以免油溫及水溫過高而令引擎故障；為加強部車本身嘅散熱功效，Tony特別將水箱風扇嘅開關時間略作修改，例如好似Turbo車咁，即使喺熄車後仍運作一段時間，從而加強引擎同Kompressor裝置嘅耐用性。</p></body></html>