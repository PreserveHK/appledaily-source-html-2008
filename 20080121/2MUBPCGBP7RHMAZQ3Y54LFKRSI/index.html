<html><header><meta charset="utf-8"><title>綠精靈3波啪上100km/h　陶醉高轉間</title></header><body><h1>綠精靈3波啪上100km/h　陶醉高轉間</h1><p>鍾情揸手波車嘅朋友，除咗Buy佢有自主駕駛感外，最重要梗係性能表現更迅速，新一代Mazda2嘅手波版剛熱辣到港，同樣以相當搶眼嘅綠色示人，起步加速反應爽快，彈指間連啪三個波貼近成百公里，那種高轉數爽快感，始終最令人陶醉！<br><br>記者：鄭達基<br>攝影：陳陶鈞<br>模特兒：Carey</p><p>手波版　突然出現<br></p><p>去年試過新一代Mazda2，無論係用普通Look示人嘅Urban版，定還是加咗包圍嘅Freeway版，用嘅波箱都係自動波，搞到好似我咁有鋪手波癮嘅Fans好失落。點知上星期代理話有新車試，起初仲以為係新版Mazda6，點都諗唔到居然係手波版Mazda2，梗係即刻舉手報名試車啦！<br> 嚟到灣仔Showroom，一部綠色Mazda2喺眼前出現，攝影師二話不說就衝過去圍住部車望呀望，欣賞吓部車有幾潮有幾正，而我就即刻跳上駕駛席，Feel吓遺忘已久嘅揸手波車感覺……</p><p>爬頭快放　一樣掂</p><p>呢部Mazda2最大賣點係轉咗用手波，除咗直接令車價平番成萬蚊外，最緊要係速度嘅快慢、轉數嘅上落，全部控制喺自己手中，嗰種感覺真係諗起都爽！<br> 發完白日夢，即刻撻匙着車前往拍攝場地，不過一開始就出醜，事關新車嘅離合器腳踏位置放得稍高，而且仲好敏感，搞到好似新牌仔咁死火，好樣衰！幸而，花些少時間就適應到，由灣仔直驅堅尼地城，轉波拖波輕巧靈活，最正係用盡每個波段，轉數錶猛咁跳，加速反應爽快直接，呢啲咪駕駛樂趣囉。<br> 喺港澳碼頭對開一段快速公路，手波優勢最為明顯，即使要突圍切線爬頭，都如入無人之境。當然，嗰台注入咗S-VT技術嘅1.5公升引擎，固然功不可沒啦！</p><p>車廂闊落　波棍就手</p><p>拍攝期間，終有時間細看車子嘅每一處地方；講真，呢部最新嘅手波版喺外觀同車廂陳設上，都同自動波版無咩分別。由於新車屬頂級嘅Freeway版，所以加咗跑車包圍，睇落型到爆燈；若嫌標準版嘅15吋軨唔夠活力感，不妨畀多$9,450，換番套如相中嘅16吋跑車合金胎軨連195/45R16輪胎，令你愛驅更生猛。<br> 至於車廂，除前後排畀我一種闊落感覺外，5前速手波嘅波棍仲設喺中控台底部，用落好就手；如果想駁iPod聽MP3，可用$2,970換埋條iPod專用線，之後便可瀟瀟灑灑咁喺軚盤上點歌㖭！順帶一提，皮椅都屬Option配備，盛惠$4,320。</p><p>新車速蘋</p><p>囗<br> ．改配5前速手波，加速反應更爽快。<br> ．Cute得嚟有活力感嘅外觀，啱晒年輕人口味。<br> <br> 囗<br> ．離合器腳踏嘅位置稍高，要花啲時間適應。<br> ．16吋胎軨同皮椅都係Option配備，吸引力略減。</p><p>Mazda21.5M/T規格</p><p>引擎：1,498c.c.直4DOHC<br> 馬力：103ps/6,000rpm<br> 扭力：14.0kgm/4,000rpm<br> 傳動：5前速手波，前輪驅動<br> 尺碼：3,895×1,695×1,475mm<br> 軸距：2,490mm<br> 車重：1,041kg<br> 車輛提供：萬事得汽車（28931112）</p></body></html>