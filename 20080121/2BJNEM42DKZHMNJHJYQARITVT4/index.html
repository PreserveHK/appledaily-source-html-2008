<html><header><meta charset="utf-8"><title>金手指：信貸評級公司的末路 - 孫柏文</title></header><body><h1>金手指：信貸評級公司的末路 - 孫柏文</h1><p>07年8月，孫柏文叫大家「一注獨沽賣滙豐」之後冇耐，我上有線電視財經台節目MoneyCafe，分享咗我覺得呢場國際信貸風暴要打完所需要嘅條件。<br> 要預測場風暴打完條件，一定要同時提供埋風暴根源。我當時話過，呢場風嘅起因，就係啲投資銀行家，搵到信貸系統裏「屈機」方法。有玩過電子遊戲機嘅fan屎，都明「屈機」就係搵到遊戲程式中嘅漏洞，瘋狂用同一板斧重複又重複咁攞最大着數。</p><p>信貸系統屈機方法</p><p>喺信貸市場，投資銀行家發覺好多資金，不論來自基金或銀行，都非常依賴信貸評級公司提供嘅評級，作出買債券決定，只要話係AAA評級，基金經理或銀行職員，就可以向上頭交差，話自己買咗啲安全程度媲美通用電氣GE還款能力嘅債券。<br> 「屈機」嘅方法，就係以財技製造AAA評級嘅債券，跟住提供比傳統、真正AAA債券高少少嘅回報，就可以大賣。<br> 評級公司仲要做埋啲投行家嘅顧問，收大量顧問費，教啲投行點樣包裝債券去攞AAA評級番嚟。最終結果，就連評級公司嘅制度都出現腐化，推出一個叫做「idealizeddefaultrate」嘅評級機制。即係不同債券產品嘅同一評級，原來代表唔同程度嘅風險。一張A級市政府債券嘅走數機會率係1%，企業債券就1.8%，而經過證券化財技衍生出來嘅債券就2.7%。同一評級，唔同風險。</p><p>同一評級唔同風險</p><p>結果係點？攞今時今日，穆廸同標普仲評AAA嘅債券保險公司Ambac嚟講。Ambac發出用嚟借錢嘅債券，息率已達廿幾巴仙，即係高過信用卡利息，點解仲有AAA評級？即係市場已經唔理穆廸同標普嘅硬膠評級。<br> 評級冇人用，評級公司仲唔踏上末路？<br> <br> 金手指網誌： http://phatdat.blogspot.com </p></body></html>