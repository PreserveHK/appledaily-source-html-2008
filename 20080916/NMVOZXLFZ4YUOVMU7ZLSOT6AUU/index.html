<html><header><meta charset="utf-8"><title>中環在線：投行截水源賓架冇錢交際 - 李華華</title></header><body><h1>中環在線：投行截水源賓架冇錢交際 - 李華華</h1><p>經濟有幾差，問一班喺投資銀行做嘅friends就最清楚。華華早排聽聞一位喺某歐資大行做嘅老友呻，家陣個市仲衰過2000年科網泡沫爆破，同2003年沙士。點解會咁講？據呢位賓架朋友話，喺科網泡沫爆破同沙士時，佢哋都仲有得claim吓entertainmentfee（交際費），最多都係要交個report交代吓同啲乜人交際聯誼，但家吓佢哋已收到內部通告，所有應酬費一概唔可以claim。</p><p>傳今年第四次裁員</p><p>對啲賓架嚟講，雖然話高薪厚祿，但係正如華華個friend話齋，可以bill公司數係地位同身份嘅象徵，家陣咁搞法好影響士氣。<br> 不過，家陣影響士氣事小，份工都保唔住就仲大件事。據聞佢間行將會再次大裁員，今次將會係呢家歐資大行今年第四次裁員，矛頭直指IBD部門，即係investmentbank嗰班專係攞刁返嚟嘅精英。佢同華華講，心水清睇番之前都有報道，話佢老闆一早已經計劃分拆投行業務出嚟，擺明就係諗住賣咗去。</p><p>IPO客仲未找數</p><p>投行咁唔掂都係因為個市唔生性，你見家吓個市升多過跌，就算有公司敢喺咁嘅時勢上市，都冇投資者接貨啦，華華個friend仲話，冇公司上市都唔止，連奀雞placement都冇一單，你就知幾慘情。<br> 華華都聽過財經公關friend講，早排做落嘅IPO，因為家公司未上到市，家陣啲客仲未找數，除非唔諗住山水有相逢啫，否則又唔可以追數追得太緊，真係有苦自己知。<br> 李華華<br> 電郵：mailto:LiWaWa@AppleDaily.com</p></body></html>