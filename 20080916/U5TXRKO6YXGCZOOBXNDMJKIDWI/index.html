<html><header><meta charset="utf-8"><title>浮羅交怡試真啲　μ1050W下海群魚攝位</title></header><body><h1>浮羅交怡試真啲　μ1050W下海群魚攝位</h1><p>去馬來西亞，除咗令我諗起雙子塔，另一樣嘢就係潛水！由104個小島包圍住嘅浮羅交怡，屬世界三大大堡礁之一，水清沙幼、椰林樹影唔在講，今次仲專登拎埋部以防水、防撞、防凍見稱嘅Olympusμ1050W作實地浮潛測試，當呢部DC處女下海，魚群立即鬥攝位爭影相，既唔係魚糧、又唔係麵包，為乜要死纏唔放先！<br><br>記者：陳國輝<br>攝影：陳陶鈞</p><p>潛水拍攝手要定<br></p><p>Olympusμ1050W可算係最新潛拍專家，官方聲稱水深可達3至5米，一般人沙灘邊浮潛只達水深1米，所以最啱一家大細同魚仔拍水底Snap。但要記住，影嗰陣記得開埋「水底抓拍」模式，效果就更自然。<br> 水底拍攝真唔易！冇腳架穩定不特止，海面波浪仲會忽上忽落，就連一般對焦也變得好困難；所以使用卡片DC影海底景觀時，最緊要手夠定，其次係避免在波濤洶湧情況下拍攝，否則主體「消失」之餘，鬆郁矇乜都齊！另外，千祈唔好喺拍攝途中拆蓋換電，入水即死！最好先搵亁布抹淨機身水珠，然後等一陣先拆蓋，就算影相唔叻，呢啲基本常識都要知㗎！</p><p>創新拍機操作功能</p><p>或者你覺得潛水DC唔係新玩意，但今次μ1050W除咗潛水，同時更備1.5米防撞以及-10℃防凍，呢啲三防功能都係為旅遊而設。重點要提係新增TapControl（輕拍機身操作）功能，當你喺冰天雪地影相，因為戴住厚厚嘅手套，好多時㩒唔到機身按鍵，呢項功能就係方便你輕拍機身上下左右，就可使用各種功能，例如拍右邊就會出現閃燈選項，至於喺相簿模式下，拍左拍右更可瀏覽照片，夠晒頂癮。唯一可惜只係TapControl涉及嘅功能唔多，玩法未夠多元化。<br> </p><p>環島Snap</p><p>Profile</p><p>有效像素：1,010萬<br> 變焦：3倍光學/5倍數碼<br> 鏡頭焦距：38-114mm<br> 光圈：f3.5-5.0<br> 屏幕：2.7"芒<br> 儲存媒介：xD/microSD<br> 主要功能：3米潛水、1.5米防撞、-10℃防凍、輕拍機身操作、笑臉拍攝、臉部對焦、全景拍攝模式<br> 體積：93×62×22.6mm<br> 重量：152g<br> Olympus（23762150）&#13;</p></body></html>