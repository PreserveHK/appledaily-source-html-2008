<html><header><meta charset="utf-8"><title>「第一次得到觀眾愛戴」<br>陳法拉啞女催淚洗姣底</title></header><body><h1>「第一次得到觀眾愛戴」<br>陳法拉啞女催淚洗姣底</h1><p>溏心風暴之家好月圓鬥戲人辦　第十八回<br>結局倒數仲有4日--陳法拉在《溏心風暴之家好月圓》中飾演啞妹甘詠慶，用手語演繹內心世界，突圍而出。過往法拉多飾演拋眉弄眼的二奶和反派角色，今次演啞妹，無論表情和演技均受到讚賞，還讓她大洗底，擺脫姣爆稱號，法拉坦言：「今次好人角色出嚟嘅效果好好，第一次得到觀眾咁愛戴。」　撰文：卓寶花</p><p>在無綫劇集《溏心風暴之家好月圓》中，一班後輩如林峯、楊怡和陳法拉都能發揮出水準，對比第一輯《溏心風暴》，演技漸見成熟，尤其陳法拉在第一輯《溏》劇中屢招劣評，今趟她扮演啞妹甘詠慶卻備受讚賞，形成強烈對比。</p><p>荷媽鼓勵易入戲</p><p>陳法拉經常扮演二奶和姣爆角色，今次在《溏》劇中執到好籌，播映後獲一致好評，令她感到高興，陳法拉日前接受訪問時說：「我上網睇番啲觀眾反應，好多人覺得我今次演得有進步，好人角色出嚟效果好好，第一次得到觀眾咁愛戴，拍之前我花咗幾個月跟老師學手語，每次都要學三、四集對白，仲要錄起返屋企重溫。」<br> 法拉用手語演繹阿慶一角，事前要做足準備工夫，她說：「雖然唔使講對白，個心會定啲，但要記住邊度入位做手語。劇入面講到我同楊天經嘅一段感情時，有好多喊位，初時我成日掛住做手語，好難入到戲，試過分開兩樣嚟做，但唔配合，後來要好熟練手語再投入角色先可以做到，呢樣係最難克服嘅問題，每逢到呢啲位，荷媽（李司棋）就會拍一拍我或者捉緊我雙手畀鼓勵我，等我可以更易入戲。」<br> 啞女的角色令法拉洗底，網民由批評轉為讚賞，法拉笑說：「我本身唔係太衰啫，只係因為角色關係，啲人睇完突然覺得我純情咗。」洗底後會否嚴選角色，拒絕再演二奶？法拉說：「冇諗，演戲唔係為出街得到人讚我人品好，係要觀眾認同演技，好似米雪飾演紅姨都好成功，同樣有俾人讚，後者嗰種讚揚對我嚟講更需要，好過啲人只讚我好人、手語做得好。我最想要係觀眾點評價陳法拉，所以我唔會諗下一個角色要做乜，不過好人角色的確係有甜頭，起碼會俾人讚先。」</p><p>奸人比忠角易演</p><p>陳法拉表示阿慶一角是入行以來最有發揮的，不過奸角和好人她同樣喜歡，反而覺得壞人易做，她說：「現實生活中冇人會奸到出汁有樣睇，演員靠想像誇張做個衰樣出嚟，出啲力已經做到，但普通人做好人角色就好難做到出色。」<br> 攝影：陳慧安<br> 髮型：LingChow（SalonideILCOLPOGROUP）<br> 服裝提供：LaneCrawford<br> 場地提供：SalonideILCOLPOGROUP</p><p>搶先爆<br>嘉美墮胎陷害荷媽　Sa姨藤條侍候</p><p>《溏心風暴之家好月圓》今晚播映第35集，劇情講述嘉美（徐子珊飾）借助紅姨（米雪飾）之力，與阿圓（黎諾懿飾）結婚，完成她嫁入豪門的夢想，不過其前男友Jimmy（揚明飾）卻來勒索5萬元，並提醒嘉美早前曾跟自己上床，肚入面的BB可能不是阿圓的。<br> 嘉美被一言驚醒，把心一橫走去墮胎，嘉美借機將墮胎說成意外，將責任推卸到荷媽（李司棋飾）身上，指摘荷媽在餐廳上拉拉扯扯，令她不小心跌倒致流產，Sa姨（關菊英飾）終不忍女兒大話連篇，當場踢爆嘉美是墮胎不是流產，且BB可能不是阿圓的，更激動到拿起大藤條打嘉美。<br> 另外，油面王（李國麟飾）欲親近女兒于素秋（鍾嘉欣飾），並警告管家仔（林峯飾）不要接近素秋，還揮拳打管家仔。</p><p>溏人心聲<br>最愛劇中金句--手語真情流露</p><p>「我係用手語去演繹，有幕見工有一句『細個見到人哈哈笑，我就唔敢笑，笑又冇聲，喊又冇聲，覺得自己好醜』我做嗰時真係喊咗出嚟。」</p><p>自選最愛場面--結婚溫馨感動</p><p>「係我同Kelvin（楊天經）結婚嗰場戲，要用手語做出多謝家人一直以來照顧，劇本寫得好好，演繹時好感動，李司棋一邊用說話幫我解釋，場面好感人好難忘，好似真係有一個好愛錫自己嘅媽媽咁。」</p><p>表現最好演員--楊怡演出深度</p><p>「楊怡飾演阿月，劇入面係我家姐，講我哋好好感情，阿月有好多場受咗委屈嘅戲都做到好深入，個角色性格本身同楊怡都有幾分相似。」</p></body></html>