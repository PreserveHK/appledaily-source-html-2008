<html><header><meta charset="utf-8"><title>中環在線：大陸富豪搞天價晚宴 - 李華華</title></header><body><h1>中環在線：大陸富豪搞天價晚宴 - 李華華</h1><p>如果你係股神畢菲特，就有人不惜用200幾萬美金競投，要同你共晉午餐。大陸有位富豪，都要學股神搞個天價晚餐。據《重慶商報》報道，內地富豪嚴介和下個月喺重慶設宴，同10位重慶老闆食飯交流生意經，每人入場費5800人仔。<br> 嚴介和係乜水？香港人唔多識，但喺大陸就有啲名氣。佢05年上過「胡潤百富榜」第二，當年以中國太平洋建設集團主席身份，坐擁125億人仔身家，排黃光裕之後。不過06年就跌落16位，身家得番75億，07年頭50名都唔見影。</p><p>弱點是太優秀</p><p>學股神呢一招，多少要有啲膽識，嚴介和有個綽號叫「商界狂人」，經常語出驚人，金句包括：「我的弱點就是我太優秀了。」家陣係華洋建設集團主席嘅嚴介和，去年底搞小企業家管理培訓，經常四出演講，普通門票都要過千銀。<br> 呢餐晚宴據講會喺一家五星級酒店搞，食鮑魚同魚翅等。咪以為佢呢招唔得，據報道截至上個禮拜，已有20幾個中小企老闆報名。</p></body></html>