<html><header><meta charset="utf-8"><title>金手指：盲嘅都知如何解決跨代貧窮 - 孫柏文</title></header><body><h1>金手指：盲嘅都知如何解決跨代貧窮 - 孫柏文</h1><p>上個禮拜四，寫咗篇題為《聯儲局前晚究竟做咗乜？》嘅文章。文章裏面解釋過聯儲局啲新招點運作，同埋分析過究竟聯儲局點解要出呢啲「重藥型」招式。最後得出嘅結論，令我好慨歎咁講咗句：「真係唔知今次邊間銀行出事。」<br> 點知，禮拜四先至啱啱問過以上問題，禮拜五已經知道答案。原來嗰間政府眼中「大到唔死得必定要拯救」級嘅銀行，就係BearStearns。佢嘅股價仲要一日之內跌47%。冇辦法，資產減去負債後，BearStearns就有117億美元。大家可能會問：「有117億美元淨值，點解股價俾人質到好似會執笠咁？」</p><p>第三級資產冇得估</p><p>理由係計啲資產值幾多錢，係將啲資產分開三個級別。首先有「Level1第一級」資產，有市有價。而「Level2第二級」資產，冇市冇價，不過都仲可以估吓啲資產值幾多錢。最後「Level3第三級」資產，就係黑洞，估都冇得估，公司年報話值幾多錢，基本上係齋噏。BearStearns就係因為自己賬簿上有呢啲「Level3」資產，話值280億美元，所以一拍埋117億美元「淨值」，又遇上聯儲局發不尋常新招，所以股價一日跌47%。作個比較，就算孫柏文點樣睇淡滙豐（005）都好，佢哋始終都冇呢啲「Level3」資產。仲要因BearStearns唔係唯一一間銀行，賬簿上「Level3」資產，多到可以致命，如無意外會繼續有超級大型投資銀行出事。真係可以當今時今日嘅花旗國金融股，為2000年嘅dotcom股咁，合埋眼拋空贏錢。<br> 唔知邊度可以借幾手高盛嚟拋空呢？<br> 上個禮拜，除咗聯儲局新招外，花旗國金融界話題，就一定係講紐約州州長下台。佢嘅繼任人，就係叫DavidPaterson（圖），佢係一個視覺有嚴重障礙嘅黑人，而政策取態上好多報章都話佢「左到不堪」。我當然自己親身走去睇吓呢位新州長支持啲乜。</p><p>新州長支持學券制</p><p>原來，有個政策，佢同我呢個自由市場信徒一樣，都瞓身支持。呢個政策就係「學券制」。新州長就係多年嚟見到，好多住喺廢柴學網裏面嘅小朋友，因為冇得揀，冇得逃離只顧老師利益嘅官辦學網，被糟蹋。所以就非常支持學券制。<br> 唔通，就連盲嘅都知學券制可以畀機會啲小朋友，脫離跨代貧窮，就係我哋張文光唔知？定係代表老師既得利益集團嘅佢，唔想知呢？開口埋口都冇「學券制」，只得能製造就業職位嘅「小班教育」。唔怪得啲人唔敢生。<br> <br> 網誌： http://phatdat.blogspot.com </p></body></html>