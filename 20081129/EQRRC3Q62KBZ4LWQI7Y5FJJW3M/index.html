<html><header><meta charset="utf-8"><title>前後腳現身機場<br>馮仁昭四圍超：城城、黛林情侶裝返港 - 馮仁昭</title></header><body><h1>前後腳現身機場<br>馮仁昭四圍超：城城、黛林情侶裝返港 - 馮仁昭</h1><p>郭富城同熊黛林（Lynn）呢對情侶真係心有靈犀，噚日佢哋前後腳返香港喺機場出現，城城同Lynn仲咁啱一齊着黑色衫，真係好有情侶feel！啱啱傳同台灣藝人張鈞甯去食麻辣火鍋嘅城城，喺噚日約5點由兩個助手陪同下由成都返香港，不過就唔見佢經理人小美出現。</p><p>下月台灣開騷</p><p>城城身穿黑衫黑褲戴黑超，一臉鬍鬚揸住杯咖啡出現，佢話自己喺當地拍戲同練賽車。城城見咁多記者喺機場都好奇問發生乜嘢事，有記者話等啱啱結婚嘅朱玲玲返香港，佢就答：「係呀！」城城話會休息一星期，之後會準備喺下個月13同14號去台灣開演唱會，問佢聖誕節點過，城城話未知，因為都要綵排下年1月3號嘅廣州演唱會。<br> Lynn就大約喺5點45分以一身黑女俠打扮返香港，佢連個篋都係黑色，認真有型有款。一身素顏嘅Lynn話之前返內地做嘢，之後返南京探親，逗留咗一個星期。講到城城早佢一步由成都返香港？Lynn就有啲避忌咁話：「唔知。」問到聖誕會唔會同城城過？Lynn表示：「未知，因為我要宣傳新片《葉問》。」之後佢就急步離開。另外，呂良偉同老婆楊小娟拖手由北京返港，表現好恩愛。</p></body></html>