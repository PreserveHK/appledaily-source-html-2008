<html><header><meta charset="utf-8"><title>狐狸精事件萬箭穿心<br>少女斟：江若琳刪除記憶再衝刺</title></header><body><h1>狐狸精事件萬箭穿心<br>少女斟：江若琳刪除記憶再衝刺</h1><p>江若琳（Elanne）早前被指為寰宇電影老闆林小明和太太趙雪英婚變的第三者，令她苦心經營的純情少女形象盡毀，雖然Elanne一直受千夫所指，但最終因沒有真憑實據，令事件告一段落。萬箭穿心的日子，Elanne慶幸全賴有鍾舒漫真摯的短訊以及小肥的關心，令她在冰冷中感到溫暖。　撰文：比華利</p><p>《是非篇》</p><p>尚有一個月便踏入09年，今年對於江若琳來說可算經歷了一個大考驗，演藝事業剛見起色的她，便因捲入所屬寰宇電影老闆林小明和太太趙雪英的婚變傳聞，令形象插水，至林小明自揭離婚與錢銀有關，終令事件畫上句號。<br> 對於入行才兩年的Elanne來說，過去幾個月，面對每天不絕的負面新聞，重重壓力令她透不過氣，每晚回家都以淚洗臉，精神接近崩潰，讓家人十分心痛，現在回望那段日子，Elanne不禁仍打冷顫，她說：「嗰段日子真係好可怕，我真係唔敢諗番轉頭，可以嘅話，我真係好想將呢段記憶完全刪除。」</p><p>感謝好友<br>收大量短訊支持</p><p>要真正克服心魔，最佳辦法還是勇敢面對，Elanne坦言當時全賴身邊好友和歌迷支持，面對暗箭，慶幸仍有圈中知心友雪中送炭，Elanne表示有三個人不得不多謝，她說：「首先，當然好感激媽咪，佢一向好低調，好反對我入娛樂圈，但為咗鼓勵我，都企出嚟撐我。」<br> 除了血濃於水，友情同樣可貴，Elanne說：「好多謝Sherman（鍾舒漫）一直默默支持我，可能我哋係同期新人，佢對我情同姊妹，嗰段日子，佢每日都發大量短訊支持我。記得我唔開心，一接到佢來電，我啲眼淚就唔停標出嚟，再聽埋佢把聲，我就喊到收唔到聲，搞到Sherman次次打畀我都好驚令我情緒失控，佢每次都會講：『你要撐住』，呢句話令我百聽不厭，好窩心好溫暖，感受到人間有情。」</p><p>禍福難定<br>負面新聞催成熟</p><p>除了鍾舒漫外，Elanne對小肥也無言感激，她說：「佢好好人，成日都借隻耳仔畀我傾心事。」經常訴心曲，難道不擔心會傳出緋聞嗎？Elanne說：「我哋絕緣㗎，小肥係我好兄弟，又係我好姊妹，我襯唔起佢，佢人品太好，小肥係朋友嘅開心果，大家一見到佢就會開心晒。」<br> 被指是第三者，Elanne坦言此事榨亁了她不少眼淚，但轉頭再看，經一事，長一智，她認為大堆新聞令她火速成長，Elanne說：「我問心無愧，呢個經歷，令我整個人老積晒，個人嘅思維心態最少喺短短嗰個月成長咗10歲，經理人同我講，只要捱過呢一關，我就會變得成熟，以後再遇到乜嘢風浪同困難，都可以輕鬆面對。」<br> 其實Elanne未入行時看到藝人經常說要食得鹹魚抵得渴，她現在堅信未來日子自己也可以撐下去。</p><p>《夢想篇》　憧憬婚姻<br>自爆冧仔食檸檬</p><p>現年21歲的江若琳，雖是新一輩少男殺手，但她的感情生活卻交白卷，Elanne樂得多趁這段時間，為演藝事業作衝刺。<br> Elanne出道至今，先後與阮民安、吳卓羲、陳柏宇和寰宇老闆林小明傳緋聞，但這班緋聞男友原來統統不符合Elanne的擇偶條件，她說：「揀男友嘅話，我對靚仔係冇反應，我欣賞男仔待人細心，識得關心我，因為我係一個好唔識照顧自己嘅烏龍王。」</p><p>盼30歲出嫁</p><p>Elanne認為做得她男友，一定要陪她承受各方壓力，她又說：「佢要接受我嘅職業係藝人，工作同作息時間好唔固定，忙起上嚟，我唔止冇時間見面，就算傾個電話都可能好難，所以我揀男友必須經過深入了解先可以畀對方發展機會。」<br> 但Elanne對將來婚姻生活仍有憧憬，她說：「其實我好羨慕Kelly（陳慧琳），見到佢同鍾意嘅人結婚，共同生活，佢哋外形靚仔靚女，畀人好恩愛嘅感覺，真係好似住喺城堡嘅公主同王子。」Elanne計劃2017年可以擁有自己的家庭，她說：「到時我都30歲，希望可以嫁得出，組織咗自己嘅家庭，做個稱職嘅主婦，相夫教子，我仲諗定要生兩個細路，最好一仔一女，因為我都恨做媽咪。」</p><p>被拒匿埋喊</p><p>Elanne的笑靨是撒手鐧，迷死不少男生，但學生年代的她，卻吃盡男同學給她的檸檬，每次出擊都失敗而回，她自爆瘀事說：「中學時，我試過主動出擊追求心儀嘅男同學。」她的冧仔攻勢是狂發傳情SMS、摺星星和贈送心思小禮物，可惜都不能感動男生，她說：「佢哋一啲反應都冇，我當時都好唔開心，仲試過匿埋屋企喊。𠵱家諗番，都覺得自己好幼稚同搞笑。」</p><p>《得失篇》　自知之明<br>全靠是非贏人氣</p><p>經歷過是非纏身後，Elanne最近已投入工作，前晚她與好友鍾舒漫及其他樂壇新晉歌手，到九龍塘出席年輕人雜誌頒獎禮，其中Elanne得到「人氣急升女Idol獎」，問她覺得自己人氣從何而來？Elanne直認說：「我覺得都係因為負面新聞，不過真係唔需要喇。」之前有傳她在某佈道會中和趙雪英碰面，Elanne表示自己當日見不到林太，她強調不想依靠負面新聞來維持曝光率。</p><p>15年約冇得走</p><p>Elanne認為自己過去一年又拍電影又拍劇，加上經歷不少是非，故此令她成熟長不少，她寄望明年可以有好開始，她說：「希望09年唔好再有傷害性嘅新聞。」問到和前林太的關係是否已沒有之前惡劣？Elanne謂不想回應，以免講多錯多，問到可有考慮跳槽？Elanne說：「我仲有10年約，5年生5年死，之前一簽就15年呀。」<br> 採訪：李珮洳<br> 攝影：陳俊強</p><p>娛樂資料庫：玉女變新聞女王</p><p>江若琳早兩年憑大眼睛和甜美笑容殺入娛圈，清純少女形象迷倒少男，不過早前因牽涉入老闆林小明婚變，加上整容𠝹仔傳聞不絕，玉女變是非之女。</p><p>整容風波</p><p>被翻舊賬，指其樣貌與05年主演電影《17歲的夏天》的扒女look（圖）判若兩人，早前一手發掘她的趙雪英指江若琳為求入行接受「改造」。</p><p>緋聞不絕</p><p>今年老闆林小明突傳婚變，江若琳被指是第三者。又被傳出道前曾力𠝹同門師兄阮民安（Tommy圖），兩人拍拖一年，女方上位後即提出分手。</p><p>誠信存疑</p><p>江若琳含淚否認搶人老公，更自揭銀行戶口只剩58元，但未幾卻被踢爆曾豪擲18,000元光顧美容療程，曾合作拍劇的吳卓羲更指她經常「萬歲」。<br> 資料來源：《蘋果》資料室&#13;</p></body></html>