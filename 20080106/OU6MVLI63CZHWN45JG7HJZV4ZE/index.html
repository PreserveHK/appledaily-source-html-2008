<html><header><meta charset="utf-8"><title>巨胃小情人越擦越合拍<br>杏兒咀宗澤：愛我多啲啦</title></header><body><h1>巨胃小情人越擦越合拍<br>杏兒咀宗澤：愛我多啲啦</h1><p>胡杏兒對黃宗澤說：「Kiss都好似冇乜感覺咁，你愛我多啲啦！」<br>這對緋聞男女，05年合演《我的野蠻奶奶》時傳撻着，其後分分合合，去年再度合演《野蠻奶奶大戰戈師奶》感情歸位，玩盡愛恨交煎，胡杏兒嫌黃宗澤拍茄輪戲不夠激，鬼馬導演推波助瀾，任由他們咀個夠本，死不嗌cut，益全廠人員睇好戲。<br>黃宗澤拍戲當正杏兒是老婆，杏兒則愛聽他的甜言蜜語，合拍到暈。<br>更有趣的是，原來他們早於03年拍《衝上雲霄》時，因大食共同嗜好結緣，此後不時殺入餐廳嘆九大簋，飛車片去超市掃貨……<br>隱藏5年的真正撻着謎團，今日終極揭開。<br>撰文：朱倬誼</p><p>胡杏兒和黃宗澤的緋聞傳了3年，他們異口同聲直認：「喺TVB中，佢係我最好、最傾得埋嘅異性。」兩口子同樣愛吃、性格合拍、工作又有默契，話匣子一開就是滔滔不盡，緋聞男女互chat，互笑互窒，娛樂無窮！<br> <br> 杏：胡杏兒　澤：黃宗澤</p><p>-覓食　牛魔王遇扒妹-</p><p>杏：我哋好鍾意食嘢，有次我哋去中環食飯，佢成塊扒食晒，係超大塊嗰隻。<br> 澤：你有份食呀。<br> 杏：我冇乜食呀，你咁大塊食晒，仲想食埋我嗰塊㖭呀。佢好擦得，但我食量都好多。<br> 澤：基本上，我嘅食量同有啲人差唔多……<br> 杏：我冇成份扒隊晒喎，佢淨係食好嘢㗎咋！<br> 澤：就算我去canteen食碟頭飯，都要炒碟菜，阿姐（汪明荃）又成日煮飯請我哋食，四餸一湯㗎。</p><p>二人嘆九餸</p><p>杏：有排骨、蒸肉餅、矮瓜、豉油雞、花膠湯，成日唔同餸。<br> 澤：食到我肥晒啦。<br> 杏：其實我哋拍《衝上雲霄》時，已經有食嘢嘅緣份。<br> 澤：喪㗎！自從嗰一戰之後，佢知我擦得，我又知佢擦得。<br> 杏：為咗食係不惜一切。<br> 澤：嗰次我哋去札幌拍《衝上雲霄》外景，喺酒店食早餐，跟住要拍訪問，拍緊德哥（監製潘嘉德）時，我哋未使拍住，突然間，你眼望我眼，肚餓！點算？不如搵嘢食啦，咁大家都想食鹹嘢，同埋凍凍哋，想買暖嘢食，跟住見到拉麵舖，就蓬一聲走入去！<br> 杏：我哋急步行去拉麵舖，嗌咗一碗，但大家覺得：都係唔好！嗌多碗。<br> 澤：一人一碗，5分鐘隊晒，前後步程連埋食15分鐘都冇！到合作拍《我的野蠻奶奶》，兩兜友，嘩，真係頂你個肺，放食飯時去將軍澳日本餐廳食嘢，嗌咗9個餸呀！<br> 杏：咖喱豬扒飯、雜錦刺身、天婦羅、海膽一板、蠔……<br> 澤：仲打包㖭，你諗吓幾恐怖。</p><p>共用零食箱</p><p>杏：我哋又經常去清水灣嘅百佳掃貨。<br> 澤：喺公司服裝間，我哋有個大膠箱放零食，冇乜存貨，兩個人就即刻飛車，推車零食返嚟，塞滿個箱，一定糧草充足。其實零食佢勁啲，係keep住食嗰隻，即係明明話好飽，點知轉頭仲食緊，正餐就我勁啲。<br> 杏：我哋拍食飯戲時用嘅牛扒、雞扒，都梗會聽到有人叫「Bosco，唔好食咁多住！」<br> 澤：我係牛魔王，但我哋食量係一樣，佢女仔中算犀利！</p><p>-拍檔　一鬆一緊互補-</p><p>澤：開頭拍劇佢好擔心、好緊張，驚誇張，又驚俾人話做得唔好，有幾場戲佢太混亂，搞唔清楚點算好，所以我哋拍咗當熱身，第二日再拍過。<br> 杏：因為喜劇做咗好多，唔想重複做法，加上係續集，其實唔止我擔心，你都好緊張啫！大家都要求高咗。<br> 澤：係，唔可以衰，我好驚觀眾心諗會係好搞笑，但呢套係時裝，要生活啲，唔可以古裝咁爆笑、咁騎呢。話時話，杏兒工作態度係好，只係有時過份緊張。<br> 杏：你又過份放鬆啫。<br> 澤：我係應該放鬆就放鬆，你一日24小時都作戰狀態。<br> 杏：你唔緊張，好多嘢會遺忘，呢場戲做錯咗連唔到下場，係成日備戰狀態。<br> 澤：我好鬆咩？<br> 杏：咁你話我緊，我咪話你鬆囉，互動嘛！<br> 澤：杏兒工作態度非常熱誠、有衝勁、有heart，可惜keep住打緊仗，搞到精神緊張，佢會感染對手認真，我一踏入公司已經作戰，要同你死過，但行出公司、放咗工就放鬆啲啦。</p><p>女版周星馳</p><p>杏：我工作狂嘛，佢都話我太緊張，佢需要一個relax嘅，同佢撲蝶、同佢去玩。<br> 澤：我之前都工作狂㗎，不過當你幾年不停拍，就一定要畀時間去吸收，唔係個人有output冇input，會亁㗎。<br> 澤：兩年前我覺得佢拍戲乜都夠膽死，污糟邋遢、肉肉酸酸全部夠膽做，我都話過佢似女版周星馳。<br> 杏：我邊有周星馳咁叻！<br> 澤：梗係，咁講啫。<br> 杏：佢27億身家呀，我非常當之有愧。<br> 澤：但佢好肯做，可以乜都丟低，呢樣我好欣賞佢；兩年後佢呢樣仲係度，但感覺上攰咗少少。<br> <br> 化妝：ZoeFan@BeautyTech<br> 服裝：DKNY（胡杏兒）/CK（黃宗澤）<br> 髮型：KelFung@DoubleH<br> 場地：SpassoItalianbar&amp;restaurant@TST</p><p>愛的獨白<br><br>胡杏兒：Bosco低B又樂觀</p><p>杏：我要喺戲中鍾意嗰個人，要有感覺，拍戲嘅時候，都enjoy同Bosco（黃宗澤）「挨挨笨笨」、甜言蜜語。<br> 鄭秀文做過一個訪問，佢話每個女仔去到唔同階段有唔同需要。我同之前個男友拍拖4年，佢對我好好，唔係唔鍾意佢，係去到一啲位，大家溝通唔到、維繫唔到，經過4年咁長時間，係會對愛情有啲恐懼，我做呢行，好多變數，要睇定啲先。</p><p>多狂蜂浪蝶</p><p>Bosco好識照顧女仔，女仔會好鍾意佢，佢好多狂蜂浪蝶，我就實際啲，呢樣冇佢咁多啩？男朋友嘅年紀最好唔好細過我啦，思想成熟啲我比較重要，Bosco有啲思想低B，佢又好樂觀，係有時對問題睇輕咗。拍戲完咗，大家真係冇，佢都唔當我係女仔，只係好朋友。<br> 我鍾意嘅男朋友係可以照顧我，年紀大少少，識體諒人，有好穩重、好靠山嘅感覺，但唔係富豪呀吓，我唔可以再玩玩吓，要諗將來，拍拖都希望有結果。</p><p>黃宗澤：杏兒惡得有道理</p><p>澤：杏兒惡起上嚟唔少嘢，但惡得有道理，唔係亂嚟，佢性格比我硬淨，我腍啲、就人多啲，但咁係好㗎，如果兩個都咁硬淨，死啦，實嗌交！兩個腍又變咗冇意見，我哋相處、拍劇時，我會提吓佢，佢又會話吓我，有時拍戲未到我，我都會入廠睇佢拍嘢，話佢頭先點做好似得意啲喎，大家互相提點。</p><p>「唔使負責任」</p><p>我唔怕傳緋聞，都習慣咗睇古仔，全部都係傳媒寫，分手、同居、嗌交，第三者、四角關係，笑吓囉。其實拍戲嘅時候，係有啲動情，會好投入角色，拍緊咪當老婆，大家平常相處都OK，拍嘅時候易投入啲，拍完拍吓籮柚走㗎啦，所以拍戲有呢樣好，畀個機會你拍拖，但又唔使負責任，但戲一完，又唔係嗰種感覺，同佢太過老死，往後唔敢講啦，唔可以百分百肯定唔拍拖，可能他朝有日覺得呢個人好正，老土啲講，呢啲係緣份，或者無端端撻着，timing問題啦。</p><p>《野蠻奶奶》之最</p><p>無綫新劇《野蠻奶奶大戰戈師奶》收視高開，首集播出的最高收視獲227萬觀眾收看，走勢凌厲，組情侶檔的黃宗澤和胡杏兒奉旨拍拖又奉旨鬥氣，過程有笑有淚，激情激咀激氣有齊，男女主角更有筍戲推介：</p><p>最激情　一咀再咀</p><p>杏：係激情又激氣，kiss嗰場戲錫咗好多次。<br> 澤：我表現僅僅及格，因為我連續飛咗好多個鐘，喺美國飛返香港，一落機即刻入廠拍，所以好攰。<br> 杏：kiss都好似冇乜感覺咁。你愛我多啲啦，你愛我啦！我哋都好有要求㗎。<br> 澤：當時我都拍到好𤷪𤺧，要行出廠唞一唞。<br> 杏：NG3、4次呀，好尷尬，最尾嗰次仲要俾工作人員笑，死人導演又唔嗌cut。<br> 澤：last仲係咁錫緊吖嘛！</p><p>最甜蜜　送比堅尼</p><p>杏：有場我暗示想同佢生BB，講我覺得Bosco唔陪我，為咗令佢唔好咁專注工作，幫佢生個仔啦，於是我畀個手機佢，睇我舅父個仔嘅BB相，好生活但幾sweet。<br> 澤：另外一場講我去完外國返嚟，買咗套比堅尼畀杏兒做手信，低低能能，好孩子氣，𠱁佢着件比堅尼喺面，佢問我有冇撩女仔、撩空姐？俾女媾呀？睇番playback都幾好笑。</p><p>最傷心　搭上秀惠</p><p>杏：Bosco戲中初戀情人係楊秀惠（右），我覺得比唔上佢，佢好叻，我好粗魯，陀槍師姐咁，佢就一心撬牆腳，有場戲講Bosco上咗佢度，同楊秀惠激咀。<br> 澤：但楊秀惠當晚就踩上門，特登講出嚟激佢。<br> 杏：嘩！嗰場戲拍到我心臟病發咁滯，楊秀惠做得好好，好有feel！<br> 澤：係嗌到我耳膜都穿呀！&#13;</p></body></html>