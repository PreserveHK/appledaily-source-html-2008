<html><header><meta charset="utf-8"><title>Nokia6210旅行手機<br>尋找巴塞隆拿畢加索</title></header><body><h1>Nokia6210旅行手機<br>尋找巴塞隆拿畢加索</h1><p>唔嫌老套，仲識得話香港係遍地黃金嘅話，咁巴塞隆拿必屬遍地藝術之都。像歌德、畢加索等西班牙土產藝術奇才，由細到大聽過N咁多次，但對其作品竟毫無印象，真係冇Taste！唔緊要，今日有俄羅斯美女Natalia帶路，佢會拎住部Nokia6210Navigator，再配以最新Map2.0版地圖及GPS指南針功能，帶我哋在巴塞隆拿尋找畢加索嘅蹤迹。<br><br>記者、攝影：陳國輝</p><p>GPS藍色星形標誌</p><p>嚟到巴塞隆拿，就算唔識西班牙語，亦唔使搞到雞同鴨講問路咁辛苦！6210Navigator內置GPS，並採用最新嘅NokiaMap2.0版，當然唔係齋顯示地圖咁簡單，最勁之處係變身成地圖式指南針，望住部手機好快就會搵到所在位置，比起齋睇地圖容易好多，更唔驚連東南西北方向都分唔清，係真正旅行手機。只要認住機身上有粒藍色星形標誌，佢係GPS快速啓動掣，按一下10秒內即顯示所在位置，再選擇以車載或行路模式之後，基本設定已經搞掂晒。</p><p>PROFILE</p><p>制式：WCDMA/GSM四頻<br> 體積：103×49×14.9mm<br> 重量：117g<br> 通話時間：2.8（3G）/3.7（2G）小時<br> 備用時間：231（3G）/244（2G）小時<br> 主要功能：HSDPA高速傳輸、GPS全球定位系統、NokiaMap2.0、2.4吋TFTQVGA芒、320萬像素相機</p><p>三大Nokia新機同期發佈<br>N96變16GB電視機</p><p>本港用唔到DVB-H數碼電視制式又點，總之部機夠搶眼、有賣點，例如早前N92就算唔知行機會唔會推出，但係班水貨佬點都會搶住入貨！今次N96屬N92升級版，最勁係內置16GB記憶體，另可加插microSD卡，搶閘快過iPhone！至於相機功能也追加到500萬像素，睇得仲好玩得！</p><p>規格：WCDMA/GSM三頻、2.8吋芒、DVB-H電視接收、500萬像素相機、WLAN</p><p>6220c靚鏡配GPS</p><p>今次四部新機當中，兩款以內置GPS為主，除咗6210Navigator之外，另一部就係6220Classic。最大分別係機身改為直立式設計，配備更靚嘅500萬像素蔡司鏡及Xenon閃光燈，拍照質素比較高；至於GPS專用掣、NokiaMap等同樣具備，想用全球定位，只要㩒機側嗰粒星形掣就搞掂！</p><p>規格：WCDMA/GSM四頻、500萬像素相機、自動對焦、2.2吋QVGA芒、GPS</p><p>N78又玩影像定位</p><p>超平滑鏡面設計，再加上按鍵採用極簡約嘅排列方式，感覺有啲似N82咁Tech！但相機方面稍為輸蝕，僅配備320萬像素相機；而HSDPA及WLAN高速傳輸等技術看似走中階路線為主。值得一提係N78同樣內置A-GPS，可透過影相記錄低照片上嘅地圖位置，仲可以Send畀朋友㖭！</p><p>規格：WCDMA/GSM四頻、320萬像素相機、內置A-GPS及地圖軟件、WLAN</p><p>繞盡大街小巷尋P記</p><p>加強版Ovi趕絕iTunes</p><p>今年Nokia除咗介紹新機，另一重點竟然係推介Service！唔通Nokia打算轉戰網絡服務？講明白點，其實係宣佈Ovi網站正式啓動，早前介紹過Ovi可提供遊戲、音樂及電影內容下載服務；今次再追加「ShareonOvi」，提供埋一個可隨時上載或單撈多媒體檔案嘅大型平台畀大家，據稱儲存空間多達250MB！對於同樣搞Multi-MediaStore嘅iTunes來講，會唔會受到威脅呢？</p><p>現場花絮</p></body></html>