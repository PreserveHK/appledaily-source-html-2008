<html><header><meta charset="utf-8"><title>西班牙實試<br>7速DSG彈得最快</title></header><body><h1>西班牙實試<br>7速DSG彈得最快</h1><p>仲記得03年Volkswagen將糅合咗手波及自動波特性嘅6前速DSG半自動波箱，首次投放喺GolfR32身上嗰陣，已表明會繼續研發更強嘅DSG波箱；事隔5年，佢哋終於推出咗全新7前速DSG半自動波箱。今次親赴西班牙巴塞隆拿實試，驗證7速彈得更快！<br><br>記者、攝影：鄭達基<br>鳴謝：Volkswagen（China）ImportCo.Ltd.</p><p>耗油量大減22%</p><p>據廠方所講，全新7前速DSG半自動波箱針對嘅係Polo至Passat等車款，並率先配用喺1.4TSI（馬力122匹）嘅Golf身上。7前速DSG波箱嘅馬力及扭力輸出上限分別係170匹同250Nm，比6前速嘅300匹同350Nm有較大差別，Dualclutch亦由濕式變成亁式，重量更由93kg大幅下降至77kg，因而就算將佢投放喺以車身輕見稱嘅Polo或Golf車系身上都唔會影響車重。以改用7前速DSG半自動波箱，兼配備122匹馬力嘅1.4公升TSI引擎的Golf為例，若同配用馬力115匹嘅1.6FSI版本相比，0至100km/h快後者1.6秒，只要9.9秒就完成，而耗油量亦少約22%只有5.9L/100km！快咗又慳油咗！</p><p>公路山路反應快</p><p>試車當日，我揸住內外陳設同香港版一樣平實、但改配全新7前速DSG波箱嘅Golf1.4TSI，由酒店出發前往82公里外嘅Canpadro賽車場。呢段路前半截係高速公路，初時以全自動模式嘅D檔行駛，隨後就改用軚盤+/-轉檔，實行用盡7個波段。無論係自動同半自動模式都覺得轉檔反應嚟得敏捷，尤其係全自動模式操作嗰陣，Kick-down加速反應明顯快好多，即使用嘅係引擎只有122匹馬力嘅1.4TSI版本，要Cut線爬頭都好爽快。到達賽車場前嘅路段係迂迴山路，我可以更肆意使用軚盤後面嘅轉檔撥片嚟轉波拖波，發覺就算部車馬力唔大，但都可以長期Keep喺動力充沛嘅狀態，要快走真係有何難。</p><p>a.同家陣喺香港熱賣嘅140匹版本一樣，車廂陳設都係以平實為主。</p><p>b.後排空間都算闊落，不過滿座時中間嘅乘客要忍受自己係「擠迫戶」。</p><p>c.4個唔同大小嘅銀框圓錶，分別為你提供如引擎轉數同車速等行車資料。</p><p>d.雖然呢台都係1.4TSI引擎馬力只有122匹，但加速反應一啲都唔曳。</p><p>6前速VS7前速</p><p>喺Canpadro賽車場，廠方安排咗配備6前速DSG半自動波箱嘅GolfR32、GTI同GTSport，供傳媒喺賽道上肆意狂掟，體驗一下同7前速嘅分別。或者因為呢批車嘅馬力輸出較高，所以直路踩盡時兩者分別唔係太大，但喺彎路加速時，7前速波箱嘅優勢就明顯強得多。就算喺直路6波踩盡，彎前落Brake連拖3個波入彎，隨後再盡油出彎，反應似乎都不夠7前速版本來得利落，個人覺得7前速版本嘅反應更快。</p><p>話你知<br>100萬台DSG波箱出廠</p><p>正當全新7前速DSG半自動波箱登場嘅同時，原來一直由Volkswagen喺德國Kassel廠房生產嘅DSG波箱，話咁快已經生產咗第100萬台啦！概念源於賽車，並在80年代開始研製、2003年正式投產嘅DSG半自動波箱，可以話係糅合咗手波同自動波嘅好處，因而自Volkswagen將之套用喺旗下車款後就廣受車迷認同，單喺去年Kassel廠房就合共生產咗超過40萬台6前速DSG半自動波箱。</p><p>VolkswagenGolf1.4TSI規格</p><p>引擎：1,390c.c.直4DOHC配Twincharger<br> 馬力：122ps/5,000rpm<br> 扭力：200Nm/1,500-4,000rpm<br> 傳動：7前速DSG半自動波，前輪驅動<br> 尺碼：4,204×1,759×1,513mm<br> 軸距：2,578mm<br> 車重：1,226kg<br> 0-100km/h：9.9秒<br> 極速：195km/h<br> 查詢：合泰汽車（28828938）</p></body></html>