<html><header><meta charset="utf-8"><title>博益結業 - 左丁山</title></header><body><h1>博益結業 - 左丁山</h1><p>博益出版社停業，已有大量報導及批評。皮蛋L第一時間聽到消息後，即刻打電話嚟話有冇辦法搵到話事人，可能有人有興趣買喎。不過眨吓眼過咗十幾日，再無消息，相信皮蛋L之「買家」諗過度過，已經打退堂鼓矣。<br> 博益買唔買得過，左丁山未見過任何數字，唔敢講。喺香港做出版係艱難事業，人所皆知，香港市場細小，讀書人少，買書人更少，能賣座嘅作者更加罕有，獨立出版社實在十分難做，與其長期虧損，不如遣散員工結業。呢層道理，個個都明白、諒解。<br> 但最令人失望兼痛惜者，就係博益話明存貨在結業後，將會全部銷毀，版權亦不歸還給原來作者。大家聽到呢段消息嘅反應就係：有冇搞錯呀？一啲暢銷書如倪匡嘅「衞斯理」科幻小說、黃霑嘅「不文霑」、何文匯嘅「人鬼神」，還有不少日本推理小說中譯本，以後勢將成為絕版書，漸漸湮沒無聞，連原作者都唔可以出版，你話幾絕情呢。按道理，在商言商，以博益二十六年多嘅歷史，積存大量titles，如皮蛋L所言：佢個archive都有個價值嘅啫，何不在結業前，將所有藏書版權公開拍賣，搵番一筆剩餘價值？或者博益後台雄厚，唔志在，咁都將版權送還原作者，等人哋另外搵出版社出版吖。<br> 博益如此所為，實在高深莫測，我哋凡夫俗子不易明白。反而博益揀在農曆新年前數星期宣佈結業，左丁山就唔覺得奇怪。記得一九九五年一月初《華僑日報》大股東（郭家與《南華早報》）準備將《華僑》結業之時，亦在農曆新年前，搞到班夥計甚為傷感。諗起嚟，《華僑日報》有成七十年嘅歷史，數十年前舊報紙新聞甚有歷史價值，假如善於運用，當然有商業價值，有香港社會歷史價值。可惜《華僑》結束後，就完全冇人理會呢回事，想落都幾心痛。憶及博益黃金年代，黃子程、關永圻，好似仲有梁業昌呢三位中大新亞師兄弟為博益賣命，貢獻甚大，而今黃子程博士已自理工大學退休，回首前塵，想必感慨良多。</p></body></html>