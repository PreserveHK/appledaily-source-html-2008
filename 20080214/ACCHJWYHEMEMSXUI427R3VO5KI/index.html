<html><header><meta charset="utf-8"><title>公仔賣衫　熊哥一號</title></header><body><h1>公仔賣衫　熊哥一號</h1><p>好久不見的EricSo，08年的第一擊不是甚麼Figure，亦不是甚麼食電影大熱的乜乜《長江７號》產品。答案竟然是衫！一些Eric覺得大家都有需要的黑沉沉低調服。不過用番他筆下的Cutie熊仔TheBear，及勵志的心心為主題，自言老套，更理直氣壯地將衫當創作品咁設計、當實驗品咁試：「係老套！但我Enjoy！」<br><br>記者：許維雅<br>攝影：陳盛臣</p><p>老套但我Enjoy</p><p>蘋果：點解突然會有出衫的念頭？為何又會用番TheBear熊仔作主題？<br> <br> Eric：我其實對於衫唔係太講究，反而都係着朋友送的多。久病成醫，可能同朋友攞衫攞得多，就開始有興趣研究，覺得點解呢個位唔咁整，點樣整會更加Perfect，慢慢開始有想做衫的衝動。加上加拿大那邊有朋友兩三年前，一直要求我出一些衣服放於那邊賣，今次咁啱Papamamason想成立ApparelDivison出衫，就促成今次合作的機會。至於TheBear主題，其實02年因為幫台灣那邊出了一本故事書，就開始有呢個TheBear熊仔Character，我一直好想攞番呢個公仔出來玩，我好喜歡呢個熊仔。<br> </p><p>蘋果：點解會咁喜歡呢隻熊仔？<br> <br> Eric：02年創作呢個Character，全因為當時社會環境氣氛唔係幾好，全部都係負面思想，我好希望用一些得意公仔、勵志故事去鼓勵人唔應該咁易放棄。個故事係講一個小妹妹有一隻新熊仔玩具，開頭就當佢係Buddy一樣，之後就掉落垃圾桶。被遺棄的熊仔從此就多了一滴眼淚的特徵，幸好遇上好心的新主人而開始另一段人生旅程。我一直想幫TheBear建立一個正面、健康的形象，等大家一遇上唔開心的事，見佢就會重新振作。</p><p>蘋果：你係咪一個好樂觀的人？係咪成日有想幫人的衝動？<br> <br> Eric：我悲觀定樂觀？一半一半啦，悲觀係有時覺得自己太過了解現實，都化晒喇，然而識得用平常心看事，希望可以用正面的方向去鼓勵人。買我的玩具同時會開心，會加強到佢哋對人生的積極，我會感覺到可以幫人，我幾Enjoy將呢件事攬上身。我都知玩具界SellDarkSide、賣暴力一定會容易好多，呢類鼓勵性質的玩具會感覺老套，但我唔介意，幾覺得自己係有責任咁做，幾Enjoy呢個身份。&#13;</p><p>蘋果：今次第一次出衫，你的構思係怎樣？點解款式咁少，同埋全部黑沉沉？<br> <br> Eric：我唔係FashionDesigner，我只係一個用家。年紀大咗都開始覺得唔可以成日牛記笠記，有時要配合身份同場合着衫。有時想搵些亁淨、四正、成熟款式都唔易，我覺得我有咁嘅需要，其實同我咁上下年紀嘅人都會有。所以我有機會設計衫，都會以Formal、成熟為主，歐美市場都會十分容易接受呢類型款式。所以除了Tee之外，都唔會有大Logo，玩Detail為主。今次得幾件，都係以實驗性質，當創作品咁玩，設計都會比較唔正常，唔合邏輯，希望帶畀大家驚喜。</p><p>a.簡單得意的漫畫，令小女孩呢個Buddy熊仔於日本及台灣大受歡迎。</p><p>b.之後跟日本MEDICOM合作為TheBear推出Be@rbrick，隨玩具書附送，有黑、粉紅、粉藍同白四色，更有一隻特別版的灰紅色。</p><p>c.推出TheBearBe@rbrick時，以這個毛毛公仔作為包裝，唔吸引到女仔才怪，所以去貨速度極快。</p><p>《TheBearCollection》<br>-TurnMeRedSeries</p><p>今次小試牛刀的EricSo衣飾系列只有七件產品，全部都係黑沉低調款式，啱晒Eric口中有需要的成熟男士。他親自設計，由創作公司Papamamason新成立的ApparelDivison生產。其實08年秋冬將會陸續有來，將會有更完整的EricSo衣服系列推出，大家一定要拭目以待。</p><p>店舖查詢：<br> Juice（28810173）<br> 銅鑼灣百德新街53號室海德大廈2樓A舖</p></body></html>