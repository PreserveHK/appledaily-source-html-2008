<html><header><meta charset="utf-8"><title>中環在線：25歲紹興少婦身家4億 - 李華華</title></header><body><h1>中環在線：25歲紹興少婦身家4億 - 李華華</h1><p>一位25歲少婦，身家起碼近4億，你會有乜聯想？大陸《每日經濟新聞》報道，紹興有位25歲嘅少婦，最近拋售2449萬股廣州白雲山企業股票，賺咗3500萬人仔，由於佢賣出嘅股份，佔白雲山總股本5.22%，所以依例披露，咁先至俾大家認識呢個隱形富豪。<br> 呢位少婦富豪叫蔣菲，舊年用3.59億人仔入咗4200萬股白雲山，平均每股8.5蚊，跟住喺7月1至20號，多次拋售合共2449萬股，平均價9.97蚊。<br> 中國地大物博，有錢人亦唔少，25歲有4億唔係新聞，不過，據報道嘅記者調查，蔣菲只係紹興商務電視綜合部一名文員，早前仲試過失業。屋企唔似大把，老竇係一名普通教師，老公做地盤監工，蔣菲個同學話佢有3幢樓揸手，一幢自住兩幢放租。<br> 記者搵到蔣菲，問佢資金邊度嚟，佢話：「都是我自己的錢。」記者問會唔會有人用佢賬戶炒股？蔣菲好決絕話「沒有」。華華最想知係，你估佢老公知唔知老婆有咁多私己錢呢呵？</p></body></html>