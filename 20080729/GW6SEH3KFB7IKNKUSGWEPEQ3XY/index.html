<html><header><meta charset="utf-8"><title>雙Turbo穩陣王　S80安心飛</title></header><body><h1>雙Turbo穩陣王　S80安心飛</h1><p>5、6年前，我想做富豪，所以人生第一架買嘅車就係二手Volvo850，嗰陣個個朋友聽見都係嗰幾句：「嘩，乜你咁穩陣。」「好吖，夠硬淨。」到新世代車系，梗係唔只硬淨鋼水好，仲加入大量電子安全系統如車距控制、碰撞警示、車道偏離警示，大吉利是講句，坐喺入面想死都唔係咁易。今次新到港頂級版S80，用上雙TurboT6引擎，0至100km/h只要6.9秒，豪房嚟講已有交代，安全依然第一，速度都可以同舒適性爭番排第二。<br><br>文：嘴嚼爺<br>攝影：伍慶泉<br>Model：Roxanne（StageModels）</p><p>安樂系統</p><p>揭開Catalog，見到ACC、CWAB、DA、DAC、LDW大量英文簡寫，其實都係T6配置嘅電子系統。逐一介紹好累贅，總之呢群安全系統，當出現同前車嘅距離太近、有碰撞危機或車道偏離時，都會主動修正或提出警示俾駕駛者作參考。唔係落Track，筆者梗係唔夠膽啄人尾或者鏟上壆試佢底線，不過同好多香港人一樣，睇見咁多高科技電子系統，坐上車個心自不然好定好安樂。正如無啦啦你都唔想黐膠布搽藥水，但屋企總係有個急救箱看門口，安心啲。<br> 當然，一上車專登大大力閂門，聽到嗰下沉實聲響，貨真價實嘅穩重感，都令人輕輕點幾下頭嘉許一番。</p><p>各位觀眾—4條C</p><p>我決定唔睇Catalog，先專心試車，不過見到波棍對上有三個掣，Comfort、Sport、Advanced，又忍唔住即Check，又英文字母？講操控性，又有4個C，ContinuouslyControlledChassisConcept，官方譯做個人化行車模式設定系統。呢個易明，一隻手指㩒個掣就可以揀舒適、跑車、進階跑車其中一個模式，避震油門反應波段都會配合。<br> 簡單一試，舒適模式將S80豪房風格發揮至極，隔絕路面顛簸反應；跑車模式加速反應敏銳啲，㩒去高階，懸掛會硬淨啲，路面狀況直接反應俾駕駛者。呢個時候，亦最啱試一試雙Turbo，於1,500rpm低轉發揮最大扭力，啪去加減波，6前速波箱反應好快幾好玩，全時四驅過彎亦話扭就扭，操控性好好。踩深啲谷高轉，加上坐喺車廂入面望唔到架車個斯文外表，可以索性當佢跑車咁揸。邊個話穩陣就等於悶蛋？超人變身飛起之前都係着西裝㗎！</p><p>規格表：</p><p>引擎：2,953c.c.T6<br> 馬力：285hp/5,000rpm<br> 扭力：40.8kgm/1,500rpm<br> 傳動：6前速Geartronic加減波<br> 查詢：VolvoCarsHK（29273388）</p></body></html>