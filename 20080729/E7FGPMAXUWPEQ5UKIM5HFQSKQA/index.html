<html><header><meta charset="utf-8"><title>要股票唔要人工<br>中環在線：彤叔掌櫃算盤打得響 - 李華華</title></header><body><h1>要股票唔要人工<br>中環在線：彤叔掌櫃算盤打得響 - 李華華</h1><p>蒙古能源（276）主席魯連城，一向有彤叔鄭裕彤掌櫃嘅稱號，做得彤叔掌櫃，數口梗係精，就睇佢點樣將前身係新世界數碼嘅蒙能，轉型成為基金愛股就知。噚日蒙能刊發最新年報，魯連城08年薪酬急升近兩倍，咪以為佢加自己人工，其實佢呢三年都冇收董事袍金同薪金，只係攞福利收入，而呢兩年福利收入都冇變，只收64.8萬銀，至於佢今年人工大增，係因為以股份為基礎嘅收入多咗127.9萬銀。據年報顯示，今年蒙能向魯連城授出嘅認股權，可以每股7.284蚊行使價換購69萬股蒙能。</p><p>持有股份市值92億</p><p>收股份唔收cash，魯連城嘅算盤當然打得響。舊年食正潮流喺蒙古開煤礦，由科網股變身煤礦股，股價短短幾個月急升三四十倍，其間雖然有傳媒質疑佢嘅煤礦，令股價急跌，但無損蒙能氣勢，今年5月，蒙能仲俾大摩睇中，納入MSCI香港指數成份股，刺激股價急飆，PE一度高逾2000倍，雖然家吓市況唔就，但PE仍有341倍，神話依然未滅。華華仲記得，舊年散戶愛股阿里巴巴（1688），PE都曾經去過300幾倍，成為一時佳話，但家陣得番43倍，神話早就幻滅。<br> 家吓魯連城揸住19.44%蒙能股權，以噚日收市價7.86銀計，市值92億銀，計埋若行使認股權有嘅69萬股蒙能，市值542萬銀，人工多少唔重要，最緊要係蒙能股價掂。<br> <br> 電郵：mailto:LiWaWa@AppleDaily.com</p></body></html>