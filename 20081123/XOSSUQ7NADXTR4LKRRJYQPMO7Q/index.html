<html><header><meta charset="utf-8"><title>99.9%街機移植　PSP爽住打</title></header><body><h1>99.9%街機移植　PSP爽住打</h1><p>令到好多人於機舖交足學費嘅《機動戰士GundamVSGundam》，終於肯出家用版，而且仲係移植至手提機PSP，讓用家即使搭緊車都可享受高達對戰刺激，最盞鬼仲係PSP版加入4部專有機體，最有名氣如GP01等，連入錢打街機都無得揀，家陣喺PSP就可玩齊，高達迷當然要第一時間操機！<br><br>記者：許福合</p><p>超過30部機體</p><p>《GVG》既然係移植作，上到PSP自然唔會走樣，PSP版同樣會收錄由《機動戰士高達》至最新一集《機動戰士00》，多達16套高達故事，而遊戲內更會出現超過30部以上各類型機體，令一眾高達迷見到機體名單就興奮！<br> 遊戲故事模式亦會跟足街機設定，玩家可以先於PSP操熟同機舖相同單人模式，另外亦有格鬥模式，可以自選機體來對戰，PSP版本更可同時揀埋地圖及時間限制，玩厭1on1，亦有2對2等唔同組合。承繼高達系列傳統，今集仍設有無線對戰功能，可以雙人組隊對戰或合作對抗電腦，幾個朋友坐埋一齊玩就最啱。</p><p>GP01死機即變GP01FB</p><p>同街機一樣，機體招數主要都係分格鬥及射擊，當揀到有盾牌機體亦可多一招防禦；而今集最大特色在於戰鬥中可更換裝備，例如Strike高達就有3種裝備可換，論畫質及操控性，簡直係99.9%完全移植。<br> 試玩後，遊戲難易度實遠較街機為低，與其話為吸引新手，不如話按掣Combo較街機難㩒了，唔Set低啲根本無得打，例如特殊格鬥要按一上、一下的▲+×，街機老手都打到叫苦連天。新加機體分別有雷射大炮、京寶梵及Destiny，比較特別係GP01，因第一次被擊破後會化身GP01FB，攻擊力及活動力會大幅躍升。取得各機方法好簡單，只要用新機體爆4次機就可全集齊。</p><p>Profile</p><p>開發：BandaiNamco<br> 類型：動作<br> 人數：1人（無線對戰2-4人）<br> 官方網站： http://gundam-vs.jp/psp/ <br> 查詢：i-Gamer（27253338）</p></body></html>