<html><header><meta charset="utf-8"><title>中環在線：生科公司排隊破產 - 李華華</title></header><body><h1>中環在線：生科公司排隊破產 - 李華華</h1><p>金融海嘯衝擊各行業，從事藥物研究嘅生物科技公司亦不能倖免，情況仲慘過01年科網股泡沫爆破。彭博有段新聞，話過去一個月，至少有5家生物科技公司向法庭申請破產保護令，聽講仲陸續有嚟。</p><p>裁一半員工保命</p><p>過去生物科技公司好少話會破產，財政唔掂通常都會透過合併或者一齊合作搞掂，但金融海嘯，銀行閂水喉唔願借錢，生物科技公司想話藉收購合併解決資金困難都唔得。未致於破產嘅公司惟有大裁員，好似喺美國就有一家專門研究老人癡呆同柏金遜症嘅藥物公司Peptimmune，裁咗一半人，仲有大office搬細office，兼放慢研究，減少無謂嘅開支，搞咁多嘢都係為咗保住條命。<br> 今年生物科技公司冇錢做研究，截至9月底，只係籌到97億美金（約757億港銀），比舊年同期少咗54%。今年暫時只得一家生物科技公司成功上市，但只係集資580萬美金（4524萬港銀），相反舊年就有28家上市，集資額高達17億美金（約133億港銀）。唔知佢哋可唔可以研究一隻可以自救嘅藥呢？&#13;</p></body></html>