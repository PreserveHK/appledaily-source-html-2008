<html><header><meta charset="utf-8"><title>蘋果批：點至算係「淫褻不雅」？</title></header><body><h1>蘋果批：點至算係「淫褻不雅」？</h1><p>《蘋果批Online》逢星期一、三、五晚上九時開騷<br>Click入http://pie.appledaily.com收看<br>歡迎透過web-cam即時發表意見或致電29908648安排親身上場<br><br>電郵：mailto:pie@appledaily.com<br>網誌：http://pieatapple.wordpress.com</p><p>政府建議要「加強監管」淫褻不雅，但問題係所謂「淫褻不雅」，好多時其實係一個品味嘅問題，靠政府嚴刑峻法去監管品味，理念上同執行上都好有問題……</p><p>1</p><p>新婦女協進會成員袁小敏：<br> 其實社會有太多爭議，大家有時會話：「咁都算淫褻？」、「咁都算不雅？」，但轉吓頭又對另一件事話：「咁都唔算（淫褻）？有冇搞錯？」因為大家對淫褻不雅有唔同理解，有人可能基於宗教上道德觀念，有人就基於言論自由原則，咁我哋究竟係應該強調邊一方面呢？</p><p>獅子山學會創辦人李兆富：<br> 道德標準，簡單嚟講，就係一個你好難去argueagainst（反駁）嘅一啲最基本嘅操守，（例如）唔好殺人、唔好偷、唔好搶……（至於應不應該）露兩點，呢個唔係道德，呢個係品味……（如果）講到個個人縱慾到一出街都見人就插，如果係咁樣嘅話，你可以話係一個道德問題，但呢個並唔係一個好realistic（實際）嘅假設。</p><p>中文大學性別研究博士生曹文傑：<br> 我係想（政府）完全取消第三類別（淫褻類別）……（第三類別）係完全禁止發佈。究竟有乜嘢言論、乜嘢訊息係完全唔能夠公開？唔能夠公開嘅意思，就係政府好高度咁介入你私人（空間），取締成年人嘅道德判斷……法律唔應該介入人嘅性喜好，譬如有啲人可能覺得SM好淫褻，但有啲人就可能覺得係佢歡悅嘅來源。</p><p>2</p><p>讀者有識芝士：<br> （淫褻及不雅條例檢討）文件提議，把不適合兒童及青少年瀏覽的網頁濾除。日後，依此理念，民建聯網站及其重點培育成員之言論，例如「tryourbreast」等，將全部消失。</p><p>《蘋果批》高明輝：<br> 互聯網，就有如民建聯嘅愛國心一樣，係無分國籍嘅。所以，政府推網絡二十三條，亦都搵個對黨員國籍「持開放態度」嘅民建聯前副主席蘇錦樑去推。民建聯素來堅持「愛國」，但係對於「愛國」嘅定義都可以「冇既定立場」，搵個加拿大人做副主席，有咁大包容性。點解香港政府對待互聯網同傳統刊物，唔可以效法民建聯，畀多啲包容呢？</p><p>3</p><p>財經專欄作家尹思哲：<br> （監管網絡色情）最大問題就係佢會做咗好多嘢，結果係無功而還，佢會浪費咗好多納稅人嘅錢，好多時間同青春，然之後立咗條惡法，但係根本唔會起到任何功效，因為互聯網上，你啲server（伺服器）散佈喺世界各地，喺香港本地立一條法，叫ISP配合，有乜用呢？</p><p>《蘋果批》楊卓華：<br> 政府話監管網上色情資訊，並唔會影響互聯網資訊流通，就好似話同一桶水，淨係𢳂左邊啲水並唔會影響右邊啲水一樣咁荒謬。作為家長，當然擔心網上色情資訊，所以好多人會自己裝過濾軟件，或者索性將部電腦搬出廳，多啲陪住仔女上網，因為保護同管教仔女，本身就係家長嘅責任。</p><p>李兆富：<br> 啲人要禁止呢啲嘢（淫褻、暴力物品），係唔想對小朋友有一個好嚴重嘅shock（震撼）。以我作為一個父親嘅一個認知，我就希望可以教到子女，第日大個如果遇到啲咁shocking嘅嘢，佢會肯返嚟同我傾，咁就係一個最好嘅結局。</p></body></html>