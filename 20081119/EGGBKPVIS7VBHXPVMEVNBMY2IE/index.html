<html><header><meta charset="utf-8"><title>出口維艱 - 左丁山</title></header><body><h1>出口維艱 - 左丁山</h1><p>曾特首到東莞訪問，唐司長到深圳見深圳市長，究竟為乜？當然係表達特區政府關懷香港企業在珠三角地區嘅發展，以示在金融海嘯之下，港府會盡力幫助中小企，另外一層意思係特區重視兩地合作，政府阿一與阿二齊到內地視察，就係要傳出一個明朗信息。<br> 有唔少企業客戶在內地開廠嘅律師Y呢日在晚飯時間碰到左丁山，傾起東莞深圳一帶情況，律師Y搖頭嘆息話：「十分曳，我都好擔心，東莞市政府更擔心，舊年佢哋牙擦擦咁講要將產業升級，趕走三來一補、低增值企業。但今年講乜嘢呀，就係要求港企留低，唔好走，曾特首到東莞，唔多唔少係順應內地請求，幫手向留在東莞嘅企業打氣而已！」<br> 有得做，冇話唔想留低嘅啫，有冇訂單，有冇L/C（信用證）開過嚟吖。律師Y話這正是問題所在：（一）歐美訂單不濟；（二）即使有訂單，對方開唔出L/C，因為歐美銀行可能向買家收緊信貸；（三）即使有L/C出到，香港/內地銀行未必肯接受開證銀行嘅L/C，因有對手風險（counterpartyrisk），銀行未必信銀行；（四）即使前面三個關口過埋，港企未必能夠好似以前咁樣可以向銀行取得打包貸款（packingloan或稱pre-exportloan），或者攞到，成數都未必有以前咁高。你話由爭取訂單至到成品出口，𠵱家有幾艱難呢！」<br> 總之金融海嘯之後，一向以為理所當然嘅生意過程，已完全扭曲晒，不再一樣，唔知幾時先至可以恢復舊時狀況。雖則話歐美買家早已唔願開L/C，強迫珠三角企業放賬（openaccount），律師Y話經此一役，或者所有生意關係，所有國際貿易持份者，尤其是最重要，不可或缺嘅銀行，必會重新界定角色與風險承受能力。<br> 唔諗得太遠咯，目前只講如何求存。律師Y勸告：「如果你要北上消費玩樂，現在就要認識風險海嘯之後，珠三角百業不景，男盜女娼人數大增，街霸攔途截車搶物，閒過立秋，我一位老友自高爾夫球場出嚟，揸車返香港，未到深圳已經被飛車撞擊兩次，一次賠三千，一次賠二千人民幣，問你驚唔驚！」賠者，被路霸勒索也，冇現金在身，喺上面唔好揸車呀。</p></body></html>