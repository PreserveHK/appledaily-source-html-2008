<html><header><meta charset="utf-8"><title>轆Book：快樂老實羊</title></header><body><h1>轆Book：快樂老實羊</h1><p>250級中羊，市面上選擇相當多，玩性能、玩賣相，各適其適，當然，價錢嘅差距亦相當大。喺芸芸對手中，來自韓國的HyosungMS3250並不起眼，沒品牌光環、外表也不見得特別帥氣，不過，就依然別有個性，「用得」係一大賣點！唔同你鬥靚鬥豪，外表內涵都設計得細心貼心。所以09新版登場，依然故我，只係性能上稍作提升，老實路線既然快樂有市場，又何須改變！<br><br>記者：黎頌詩<br>攝影：林栢鈞<br>Model：Winne</p><p>圓潤可愛路線</p><p>要潮要型講虛榮，HyosungMS3250從來唔係你杯茶。Hyosung傳統，一向實而不華，立場堅定，所以新版登場，左睇右睇，個樣都Keep得相當好，即係話極忠於原作啦。錶板換咗顏色同圖案、座椅賣相都稍有改動，「加料」項目就唔覺有。睇嚟，製造商對佢嘅外表都好滿意。講真，MS3嘅外表唔失禮，一樣有時代感，不過同大路設計玩惡樣走唔同路線，新款面相顯得較為圓潤，線條偏圓嘅頭燈加埋似一對小翼嘅指揮燈，再添上幾分可愛。而指揮燈更係別有心思地用上LED燈，都算潮！設備方面無升級行動確係令人有啲失望，但作為賣點嘅前座電動調校椅背、後排可收摺腳踏，仲有帶坑紋平地台，依然攞到分。最沒花巧嘅係錶板，左右雙圓錶顯示車速及轉數，中間LCD顯示水溫、耗油同里數，一目了然瓣瓣有。新版圓形儀錶底板換成漸變藍色，感覺更簡約。</p><p>電子燃油噴注</p><p>HyosungMS3250最大嘅優勢係價錢。當然，若然係將貨就價無意思，亦唔係咩優勢，MS3自有勝過同級對手嘅地方。最強係07版大變身時就換上嘅電子燃油噴注系統，令排廢達到Euro3嘅標準。而09新版亦係喺呢方面着墨，將原本嘅系統再加改良，據講喺加速同慳油兩方面嘅功能都有明顯嘅提升。性能上嘅強項仲有減震平衡軸，令單汽缸引擎運轉時一樣有超水平嘅平順感，Fit晒日常代步車喺舒適方面嘅要求。750mm座高配120mm低地台，連身材較細小嘅女性都照顧埋。MS3250表現四平八穩，睇埋價錢，同同級台灣羊較量，贏面一樣大！</p><p>2009HyosungMS3250規格表</p><p>引擎：四衝水冷DOHC4活瓣單汽缸<br> 總排氣量：249cc<br> 傳動：CVT無段變速<br> 查詢：S&amp;S電單車中心（25728275）<br> 新匡明電單車中心（23971144）<br> 售價：$36,800</p></body></html>