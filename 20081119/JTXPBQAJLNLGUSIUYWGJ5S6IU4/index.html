<html><header><meta charset="utf-8"><title>80gMini投影</title></header><body><h1>80gMini投影</h1><p>世上有幾多AV電器輕過80g？MP3機？手機？但你一定估唔到Projector都放得落衫袋，講緊係呢部PK101，公司來頭唔小，據講京奧開幕禮李寧空中點火嗰幕，就係採用呢種DLP技術，今次更將佢微縮至Remote咁大、僅重80g，但就玩到66"前投，絕對激強！<br><br>記者：陳國輝<br>攝影：梁細權</p><p>跟兩電足玩4hrs
</p><p>隨街都可以用Projector睇戲？光燦燦，邊得㗎！如果叫你去烈日當空嘅環境作示範，梗係無可能，但一般室內環境，由於PK101採用LED三色光源同埋高對比度嘅DLP技術，只須稍為微調一下燈光，已足夠畀PK101發揮出顯示能力，作為中小學教育器材，或者喺CoffeeShop、餐廳等地方同客做Presentation，都幾啱使㗎！但用來純娛樂就勉強少少，皆因每粒電池只提供120分鐘使用時間，頂多睇得晒一齣西片；好彩，廠商話會送多一粒鋰電，加埋即係有4個鐘，穩陣好多！</p><p>房仔距離可投影66"
</p><p>雖則佢提供咗PocketSize，唔使插濕電隨時睇得；但話說回來，平日連隔籬位巴士阿叔裝吓份報紙，你都覺得唔舒服啦，若然將影片投射到CoffeeShop牆上同人共享，試問邊個肯制？所以都係返自己間房仔慢慢嘆啦！PK101最遠可投影2.63米，即相等於一間普通睡房嘅長度，投影尺寸可達66"，差不多有一個人咁高！夜晚熄晒燈，煲劇、打機勝在夠大、夠私隱；但係實際畫面解像度只有480×320，拉到盡畫面肯定爆格，你接唔接受到呢？</p><p>Profile</p><p>顯示技術：DLP<br> 燈泡類型：LED<br> 燈泡壽命：20,000小時<br> 投影鏡頭：定焦/手動對焦<br> 投影距離：20-263.6cm<br> 投影尺寸：5-66"<br> 對比度：1000：1<br> 輸入介面：AV線、USB<br> 重量：80g（唔連電池）<br> 體積：49.9×105.1×17.1mm<br> 查詢：Optoma（23968968）</p><p>同場加映：3M強玩720p靚畫</p><p>3M日前喺網站發表一部迷你ProjectorMPro110，外形同PK101相若，體積細過一隻手掌，但重量稍為輸蝕，達到160g，而最強嘅係佢能夠顯示出1024×768解像度畫面，即係話連DVD（720p）都食得晒啦，不過香港到貨時間暫時未知。</p></body></html>