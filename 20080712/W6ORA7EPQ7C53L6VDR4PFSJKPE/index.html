<html><header><meta charset="utf-8"><title>超蓮陪母買Nokia<br>馮仁昭四圍超：戴夢夢搶購iPhone3G展床姿 - 馮仁昭</title></header><body><h1>超蓮陪母買Nokia<br>馮仁昭四圍超：戴夢夢搶購iPhone3G展床姿 - 馮仁昭</h1><p>成為全球熱門話題嘅蘋果iPhone3G噚日終於喺香港面世，戴夢夢做第一批「潮女」一早訂貨，噚日佢去尖沙嘴嘅電訊客戶服務部拎電話，排隊等足個幾鐘都冇怨言。今次iPhone3G分別推出黑白兩色，夢夢心大心細揀唔定，最後決定買白色16GB款式，即買即用，佢話：「好似話𠵱家炒價去到1萬7千蚊，我就好似拎住咁多錢出街。」</p><p>張敬軒中籤</p><p>夢夢最想玩視像功能，佢話：「平時臨瞓前同朋友玩，佢哋想睇我冇化妝嘅樣，知我坐喺床又叫我畀多啲嘢佢睇。而且呢部機可以聽歌同上網，有時開工就方便我練歌或者查資訊。」<br> 張敬軒都有訂iPhone3G，佢話：「今朝佢哋通知我抽籤抽到，我都好期待，因為屋企有6個item係蘋果嘅，其中4部係電腦，新款本地網絡又支援到，應該唔會好似舊版收得咁差。」曾志偉噚晚出席活動時話會託朋友喺外國買iPhone3G，問佢係咪怕俾電訊公司啲約綁死？志偉抵死話：「我哋呢啲已經俾TVB綁死，仲俾其他嘢綁？」<br> 另外，賭王三太同佢個女超蓮噚日4點幾就喺ifc出現，見佢哋入咗間電訊公司買手提電話，不過佢哋唔係買iPhone3G，超蓮幫媽咪揀咗部Nokia嘅6220手提電話，只見超蓮幫手揀電話時揀到好入神，連露出黑色bra帶都唔知，問到超蓮係咪送電話畀媽咪？佢話：「唔係，媽咪電話個螢幕壞咗，所以先換部新電話。」最後由三太碌卡畀錢，盛惠3,580蚊。</p></body></html>