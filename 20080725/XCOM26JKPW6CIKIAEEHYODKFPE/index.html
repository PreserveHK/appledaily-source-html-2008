<html><header><meta charset="utf-8"><title>211匹辣椒MINI　Go！</title></header><body><h1>211匹辣椒MINI　Go！</h1><p>好多改裝MINI車迷除咗想愛驅個樣夠煞外，最好就梗係連性能表現都有Upgrade；有人會擔心坊間改裝公司改得唔好，嘥錢兼整壞車。不如諗吓呢部原廠JohnCooperWorks落重料改裝嘅MINICooperJohnCooperWorks特別版，樣靚夠惡，馬力仲要谷盡至211匹，好似成隻辣椒喺街跑咁招搖！<br><br>記者：鄭達基<br>攝影：陳盛臣<br>模特兒：Aryi（StageModels）&#13;</p><p>車外加紅　內櫳加黑
</p><p>今日呢款火紅特別版樣靚夠惡，全因憑專改MINICooper而聞名嘅JohnCooperWorks親自操刀，唔只幫佢改換前後附有整流器嘅泵把，仲將車頭鬼面罩襯埋黑色示人，又將胎軨提升到17吋Challenge多輻式，襯埋以碳纖物料製造嘅門邊鏡殼同頂置尾翼，登時令部車個樣惡過普通版好多，行出街個個都知係超惡嘅JohnCooperWorks特別版。想部車個Look再惡啲，仲可以畀多少少加埋屬Option配備嘅碳纖頭冚生風入口裝飾㖭！<br> 至於車廂方面，改動嘅地方就無咁多，JohnCooperWorks只係喺車廂四周加入大量碳纖物料裝飾，黑得特別有型；車速計換成刻度至260km/h嘅款式，以及將6前速手波嘅波棍換做特別版本而已；其他原有嘅設備，如雙天窗及真皮座椅等全都得到保留，令享受程度依然保持高水平。&#13;</p><p>谷大Turbo偈及扭力
</p><p>要改到內外俱惡，機械部份嘅改動當然唔少得，同時亦係呢部特別版受人注目嘅地方；首先，JohnCooperWorks喺原有一台1.6公升直4Turbo引擎上，將生氣導管嘅AirFlow作出改動，另外佢哋又將Turbo加大，Bar數由0.9加至1.3，同時引擎壓縮比亦調節至10.0:1，從而令引擎喺高轉情況下，仍可暢順輸出強勁嘅動力，因而令馬力輸出激增至211hp/6,000rpm，而扭力輸出亦達260Nm/1,850-5,600rpm。此外，引擎亦備有Overboost功能，啓動後可增至280Nm/1,950rpm，配合密齒比6前速手波，起步加速爽快而直接。<br> 咁仲唔只，JohnCooperWorks又喺呢部特別版身上加裝Sport按鍵，當啓動Sport模式後，油門反應會更敏捷，引擎嘅咆哮聲亦會變得更沉實，等你有酷似揸小跑車嘅感覺；至於制動方面，制動卡鉗係由Brembo提供嘅四活塞高效能款式，喺緊急情況下要煞停部車真係話咁易。</p><p>1.特別版喺車廂四周加入不少碳纖裝飾。</p><p>2.車內座椅全以真皮鑲嵌，要彈前座無電控調校。</p><p>3.似曾相識嘅中控台，原來頂端車速計換上刻度至260km/h款式。</p><p>每月供幾多？
</p><p>首期：$40,880<br> 利率：5%<br> 年期：48期<br> 每月供款：約$9,198<br> 註：以上數據僅供參考</p><p>規　格</p><p>引擎：1,598c.c.直4DOHC配Turbo<br> 馬力：211hp/6,000rpm<br> 扭力：280Nm/1,950rpm（啓動Overboost）<br> 傳動：6前速手波，前驅<br> 查詢：MINIHK（32199020）&#13;</p><p>九龍塘初現真身</p><p>想一睹呢部MINICooperJohnCooperWorks特別版嘅真身，不妨趁今個周末，去九龍塘又一城LG2參觀MINI全線車展，場中仲有全新MINIClubman同MINICooper等車款展出，Fans們記住唔好錯過。<br> <br> 日期：今、明兩天<br> 時間：10:00am至8:00pm<br> 地點：九龍塘又一城LG2</p></body></html>