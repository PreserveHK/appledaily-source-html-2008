<html><header><meta charset="utf-8"><title>黑莓首推3.5G　鬥串</title></header><body><h1>黑莓首推3.5G　鬥串</h1><p>唔知大家有冇印象，寸爆嘅SteveJobs曾經將iPhone3G跟Nokia及Tero兩款手機作比試，仲鬥快撈網頁㖭！呢邊廂，同樣啱啱公佈第一款支援3.5G嘅黑莓（BlackBerry），表現相對低調；佢不作比較，慷慨地只集中介紹呢粒最新CPU同埋超闊屏幕，上網睇串流感覺好爽。贏晒全世界又點？睇影像串流，夠靚、夠順咪得囉！<br><br>記者：陳國輝<br>攝影：譚盈傑</p><p>內置1GB僅抄歌</p><p>呢款黑莓手機，命名為Bold，原意係指佢「擁有誘人及自信嘅設計，並集非凡速度、性能和多功能於一身」咁解！剛才提過，Bold無論撈網頁抑或欣賞即時串流，除咗HSDPA技術，亦要歸功於新一代嘅624MHz流動處理器，令速度大為提升。當然，睇串流梗唔少得靚芒，Bold採用Half-VGA屏幕，解像度高達480×320，再用近似16:9的橫向設計，睇電影更逼真，同時有更廣闊嘅空間瀏覽網頁。</p><p>近期，黑莓屢次加強Mult-Media功能，今次還刻意將內置容量提升至1GB，俾你抄歌或儲存Email；但貪心啲想單撈大量程式及電影，咁就要用埋機側microSD卡槽，更嚇人係佢竟支援高達16GB超大容量，呢款記憶卡連街舖都未有得賣，似乎新過龍喇！</p><p>仿皮殼晒華麗</p><p>以前覺得黑莓恰似一部鬼佬專用機：又大件、又重、又多掣；但自從Pearl推出後，外形變得纖細，方向鍵更用一粒「明珠」來代替，凸顯一份女人味。但係，今次Bold唔搞女性化，換個角度主攻成熟穩重型男士，特別係機背採用黑色仿皮設計，質感完全變晒。不過咁，雖則話手感舒服咗，但老問題依舊存在，尤其係佢好易刮花，或者當你手濕用機嗰陣，亦會令到質感變差，所以喺保養方面要多加留意。</p><p>支援多種Messenger功能，讓你隨時網上聊天。</p><p>BodySnap</p><p>全屏幕睇YouTube：爽！快！</p><p>揀咗套3分幾鐘嘅短片作示範，全程都好流暢，更抵讚係支援全屏幕欣賞，感覺好似平時睇戲咁。</p><p>完整地打開《蘋果》網頁約十幾秒，除珍珠鍵控制移動方向外，右邊加減掣更可縮放頁面，勁容易操作。</p><p>機內特設Shortcut直抵黑莓單撈網站，用途類似iPhone的AppStore，有Games玩，也有實用程式供下載。</p><p>Profile</p><p>制式：WCDMA/GSM四頻<br> 體積：114×66×15mm<br> 重量：136g<br> 通話時間：300分鐘<br> 備用時間：310小時<br> 主要功能：HSDPA、WiFi、QWERTY鍵盤、內置1GB記憶體、支援microSD記憶卡、藍芽v2.0、200萬像素相機、支援4種Messenger</p></body></html>