<html><header><meta charset="utf-8"><title>中環在線：馬多夫登08年厚顏榜首 - 李華華</title></header><body><h1>中環在線：馬多夫登08年厚顏榜首 - 李華華</h1><p>一場金融海嘯，正好驗證股神畢菲特嘅名句──「潮水退後，才知道誰在裸泳」。咁邊個咁厚面皮當眾裸泳？<br> 《華爾街日報》網上博客DavidGaffen趁年尾，整咗個「2008年十大厚顏排行榜」，上榜嘅有大企業前高層，亦有小小交易員，但佢哋拍馬都追唔上「榮登」榜首嘅世紀騙案主腦馬多夫。<br> Gaffen話，當初「法興小子」克維爾挪用公款炒燶指數期貨，累法興蝕咗49億歐元，震動全球金融界，但相比之下，法興小子單案好濕碎，只係排到第七位。納斯達克證券交易所前主席馬多夫每次將新投資款項分畀舊投資者，話係利潤，吸引更多新投資者上釣，好似新蓋冚舊煲咁，呃咗成500億美元，所以榜首非佢莫屬。<br> 第二位美銀行政總裁劉易斯（KenLewis），佢唔贊成救汽車業，搬晒啲道德責任同干預理由出嚟，但政府注資救銀行又唔見佢咁講。<br> 至於排第三嘅係攞咗政府大筆救助金之後，一班高層走咗去加州豪使44萬美元，享受陽光與海灘嘅美國國際集團（AIG）。</p><p>死守規則梗頸四</p><p>入圍嘅除咗人同機構，最奇怪係第四位嘅「規則？」Gaffen話：「我哋唔需要規則！」因為專門發放住宅貸款嘅銀行IndyMac執笠之前，按揭業務已經一塌糊塗，都仲得到美國儲蓄機構監管局批准，注入資金粉飾盤數，Gaffen就覺得係死守規則嘅結果喎。</p><p>No.2　美銀行政總裁劉易斯（圖）<br> KenLewis<br> <br> No.3　美國國際集團<br> AIG<br> <br> No.4　規則？</p><p>No.5　花旗集團<br> Citigroup</p><p>No.6　華盛頓互惠行政總裁基林格<br> KerryKillinger</p><p>No.7　法興前交易員克維爾<br> JeromeKerviel</p><p>No.8　美林CEO塞恩（圖）<br> JohnThain<br> <br> No.9　債券大王格羅斯<br> BillGross</p><p>No.10　房貸美前行政總裁賽倫<br> DickSyron<br> <br> 資料來源：《華爾街日報》</p><p>李華華<br> mailto:LiWaWa@AppleDaily.com</p></body></html>