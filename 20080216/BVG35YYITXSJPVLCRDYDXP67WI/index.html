<html><header><meta charset="utf-8"><title>HTCTouchCruise<br>一指走勻香港街道</title></header><body><h1>HTCTouchCruise<br>一指走勻香港街道</h1><p>新正頭做新機發佈？做手機版多年算少見！講緊係HTC新貴TouchCruise，話明係同系列最足料一部，成名絕學TouchFLO配新加GPS，手指指爽住走勻香港街道圖！其他Wi-Fi、3.5GHSDPA樣樣齊，再秉承上班族之Elegant機身外形，據手機舖報料指貨量開始緊張。同場加映SmartPhoneS730，日版已儲落Fans一籮，同樣為搶手貨！<br><br>記者：朱崇德<br>攝影：譚盈傑</p><p>TouchFLO　捽芒搵路</p><p>今次TouchCruise以同門極強TyTNII規格作「翻版」，飛走累贅的QWERTY鍵盤，以2.8吋全TouchScreen操控，機重銳減60g，厚度亦由19mm偷薄至15.5mm，大膽講句Cruise已達至PDA手機嘅輕巧境界。另一強項是Touch系列首度加入GPS功能，透過全球衞星定位，大玩香港街道《MapKing》，套裝仲送埋車叉同車座畀你四個轆自由行。實試配合TouchFLO嘅捽芒上下左右勁摷能力，玩盡指到、路到，係幾完美嘅結合！</p><p>網絡規格　全包宴</p><p>至於Cruise的網絡規格，GSM四頻、UMTS、GPRS、EDGE，可以話全包宴大雜燴。為配合《WM6Professional》有天氣一類資訊下載及手機上網功能，機身仲配備IEEE802.11b/g連結固定網絡，或以3.5GHSDPA作流動聯網；機身使用港人較喜歡的直身設計，配合玻璃大鏡面，簡約金屬按鍵Slim機身，仲對應microSD插卡，感覺亦見全面。不過核心仍沿用QualcommMSM7200處理器（400MHz），所以操控反應未見有加快，相信仍有進步空間。</p><p>測試區</p><p>相片大背光，在冇補光燈情況下，Model黑衫同頭髮皆清楚影到冇問題，拍照能力幾強。</p><p>Profile</p><p>處理器：400MHz<br> 作業系統：WM6Professional<br> 記憶體：256MBROM、128MBRAM<br> 網絡：HSDPA、UMTS、GSM四頻/GPRS/EDGE<br> 功能：GPS、300萬像素相機+30萬像素視像、microSD插卡、FM收音機、藍芽2.0、IEEE802.11b/g、USB2.0<br> 待機/通話時間：400hr/7hr<br> 體積：110×5×15.5mm<br> 重量：130g<br> 螢幕：2.8吋</p><p>同場加映<br>S730SmartPhone</p><p>今次發佈會同場加映了SmartPhone系列的HTCS730，機身設計直身又簡單，上手質感唔錯，側滑式的QWERTY鍵盤攞上手感覺好Firm又好用。飛走捽芒同作業系統微降為《WM6Standard》，感覺真係玩得極順暢，加上HTCHome介面玩落熟口熟面，如果唔係太需要GPS幫手搵路，真係幾值得熱切期待。行內人估計，今年第二季呢部機仲有啲下文㖭！</p><p>Profile</p><p>處理器：400MHz<br> 作業系統：WM6Standard<br> 記憶體：256MBROM、64MBRAM　<br> 網絡：HSDPA、UMTS、GSM四頻/GPRS/EDGE<br> 功能：200萬像素相機+30萬像素視像、microSD插卡、藍芽2.0、IEEE802.11b/g、USB2.0<br> 待機/通話時間：290hr/318min<br> 體積：105.8×51×19.4mm<br> 重量：150g<br> 螢幕：2.4吋</p><p>HTC（35201234）</p></body></html>