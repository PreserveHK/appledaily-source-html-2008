<html><header><meta charset="utf-8"><title>車展Update：<br>RX350筍價發售　限量20部</title></header><body><h1>車展Update：<br>RX350筍價發售　限量20部</h1><p>雖然今日已經係正月十一，不過應該仲有唔少人同我一樣，都仲要走去親朋戚友屋企拜年𢭃利是。拜完年之後仲有空閒時間嘅話，又有咩好做呢？咁就梗係去睇吓車展有咩筍嘢啦！<br>首推大家去參觀嘅，就係今日假尖沙嘴海運大廈舉行嘅Lexus車展，屆時場內將展出如LS600hL、LS460、SC430、GS300及IS250等熱賣車款外，20部RX350仲會以超值價$450,000起發售，想趁鼠年啱啱開始，就可以用超值價錢買部靚仔SUV載屋企人遊車河、行大運嘅話，咁就真係要趁手囉！</p><p>另外，Honda代理亦為啱啱喺早前推出嘅第八代Accord舉行車展，雖然舉行嘅場地只係喺佢哋嘅Showroom，但勝在可以一次過睇埋其他Honda車系嘛！講番部車，新Accord唔只造型變得有歐洲車Feel，全新嘅2.4公升i-VTEC引擎更有高達180匹馬力輸出，而車長及軸距分別增加90mm同60mm，分別達4,945mm同2,800mm，令車廂空間得以擴充。售價方面，新Accord賣$265,880，想買部大型日製房車坐吓嘅朋友，不妨考慮吓吖！<br> <br> 記者：鄭達基</p><p>Lexus全線車展</p><p>日期：2月17日（今日）<br> 時間：10:00am-8:00pm<br> 地點：尖沙嘴海港城海運大廈展覽大堂</p><p>HondaAccord車展</p><p>日期：2月17日（今日）<br> 時間：10:00am-9:00pm<br> 地點：各Honda陳列室</p></body></html>