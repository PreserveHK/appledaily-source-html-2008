<html><header><meta charset="utf-8"><title>唔怕寒風<br>smartfortwocabriopulse開篷晒Cutie</title></header><body><h1>唔怕寒風<br>smartfortwocabriopulse開篷晒Cutie</h1><p>雖然呢排天文台日日都發出寒冷天氣警告，但都無損Fans們對新一代smartfortwocabrio嘅熱情。原因好簡單，就係雖然佢嘅Size睇落大過以前，但望落仍然咁Cutie的骰，開埋篷，仲型得夠搶夠另類。話知佢寒風係咁吹，點都要開大個篷晒可愛啦！<br><br>記者：鄭達基<br>攝影：黃子偉<br>模特兒：Julie（TheGroup）</p><p>增長195mm　依然的骰</p><p>smart由推出首代fortwo開始，一早已經表明佢係一部專門喺城市入面捐窿捐罅嘅迷你車，無論係尺碼定外觀，都又的骰又Cutie，所以唔少年輕車迷都俾佢迷倒。<br> 嚟到全新第二代，廠方仍然以呢個理念製造fortwo，今日喺大家眼前出現嘅cabrio開篷版本都係一樣。之不過，原來睇番廠方所公佈嘅數據，先知道其實新車比上一代大咗一個碼，單係車長已經增加咗195mm去到2,695mm，就係咁，已經令到部車睇落大過以前一截，襯埋全新設計嘅頭燈，靚仔晒！至於cabrio所用嘅篷頂都係同以前一樣，開關只要㩒個掣開咗個軟篷頂，然後再拆埋車頂左右兩條Bar，就即刻可以享受開篷樂，爽呢？</p><p>a.新設計頭燈，睇落真係Smart好多。
</p><p>b.兩邊門鏡嘅鏡殼用Two-tone顏色！</p><p>c.15吋6輻式合金胎軨好型，有助增強行車循迹性。</p><p>d.左邊近車尾位置設有酷似鯊魚鰓嘅生風入口。</p><p>擴大車廂　歡迎肥仔</p><p>唔好話你，連我都認為一直以城市迷你車自居嘅smartfortwo，車廂空間都唔會大得去邊，載人之餘仲想載多幾件行李？哈，真係咪玩啦，朋友！<br> 咦，SorrySorry，原來我唔記得咗第二代嘅smartfortwocabrio唔只車身比上一代長咗195mm，就連車廂空間都大過以前。好簡單，我呢個腰圍差唔多有40吋嘅肥仔，坐喺上代車廂入面，硬係覺得迫迫狹狹，但今代就完全唔同，因為佢唔只部車長咗，就連車闊都增至1,559mm，有咗咁樣嘅橫向發展，好似我咁嘅肥仔都一樣坐得舒服。咁仲唔止呀，原來喺車廂入面有好多儲物匣嘅同時，尾廂嘅最大容量仲可以去到340公升，要擺3至4個中型Size嘅行李篋都NoProblem。</p><p>e.車廂鋪排貫徹smart簡單作風，今次加咗唔少金屬裝飾。
</p><p>f.椅背整片式嘅仿桶形座椅，坐落去承托力都唔錯。
</p><p>g.搵唔到車匙插位？望清楚，原來喺波棍後方。
</p><p>h.車長只有2.7米，不過尾廂最大容量可以去到340公升！</p><p>引擎升格1.0　加Turbo</p><p>到咗今日，我仲好記得前排揸住朋友部上代smartfortwo上山頂瘀到爆燈，點解？咪俾個Friend話我重，搞到車尾嗰台61匹馬力嘅698c.c.直3偈好吃力，上斜仲要俾巴士推。由嗰一刻開始，我見到fortwo都唔敢坐，免得又俾人話我重。<br> 不過，嚟到第二代，我終於有信心坐上去啦！因為代理今次引入嘅全新smartfortwocabriopulse，改以一台1.0公升直3引擎作動力核心，而且仲要有Turbo輔助，令馬力同扭力輸出數值分別增至84匹同120Nm，就算載住兩個同我一樣咁大Size嘅乘客跑上山頂都無問題，唔怕會再俾巴士推住上山啦！另外，一套5前速半自動波箱更加入咗軚盤轉檔撥片，轉波拖波話都無咁易。但大家（尤其係女士們）要特別留意嘅，新款smartfortwocabrio嘅制動腳踏同傳統私家車嘅唔同，佢係採用咗幾近直立式設計，初初揸嘅朋友最好先習慣一下，免得搵唔到佢位置。</p><p>開篷StepbyStep<br>Step1</p><p>先按下設喺波棍前方嘅控制鍵，將軟篷頂完全開啓。</p><p>Step2</p><p>下車後按下設喺兩邊車門頂部後方嘅按鍵，並將兩邊嘅頂Bar拆下。</p><p>Step3</p><p>將拆咗落嚟嘅頂Bar，放喺設於尾廂門嘅收藏匣內就搞掂啦！</p><p>供款幫你計</p><p>首期：$16,980<br> 利率：5%<br> 年期：48期<br> 每月供款：約$3,821<br> 註：以上數據僅供參考。</p><p>smartfortwocabriopulse規格</p><p>引擎：999c.c.直3配Turbo<br> 馬力：84bhp/5,250rpm<br> 扭力：120Nm/3,250rpm<br> 傳動：5前速半自動波，後輪驅動<br> 車重：800kg<br> 車輛提供：smarthongkong（34288666）</p></body></html>