<html><header><meta charset="utf-8"><title>超大尾廂　多多照上</title></header><body><h1>超大尾廂　多多照上</h1><p>正當一眾中型行政房車鬥得面紅耳赤之際，原來早已升格嘅歐洲新一代FordMondeo，已經運嚟佢嘅Wagon旅行車版，而且仲要係最Top嘅Titanium版本。佢唔只個Look一樣咁型，「包容性」仲大大增強，最大容量達1,733公升嘅超大尾廂，無疑係佢嘅最大賣點！<br><br>記者：鄭達基<br>攝影：陳盛臣<br>模特兒：Iris（TheGroup）</p><p>車身縮短　空間一樣大</p><p>上次試完新一代FordMondeo房車版後，我最Buy嘅係佢嘅車廂空間感明顯係歷代中最好，所以當我知道眼前呢部Wagon旅行車版車身短咗14mm，兼且有超大尾廂後，就有啲擔心車廂空間會細過房車版，於是急不及待就跳入車廂Feel吓啦！哈，原來我嘅擔心係多餘嘅，雖然佢嘅車身比房車版短，但喺軸距不變（都係2,850mm）嘅情況下，前後排坐落去都仲係咁舒服，如果要將尾廂嘅載物容量由原來542公升增加到1,733公升，只需要先拉起座墊，然後再放平椅背就搞掂，咁樣唔只可以擺多幾件行李，甚至成個人瞓落去都仲得！
</p><p>HMI系統　揀歌又睇料</p><p>除車廂外，廠方都幫新Mondeo加入好多先進配備，最有賣點嘅肯定係嗰套簡稱HMI嘅控制介面系統。如果你想調校音響，又或者想睇吓唔同嘅行車資料，㩒吓設喺軚盤左右兩方嘅控制鍵，然後跟住錶板上面顯示屏所顯示嘅步驟嚟操控，就乜資料都齊晒，啱晒我呢啲見到中控台按鍵排得密密麻麻，就驚到想即刻跳車嘅人。至於外觀，由於到港嘅係頂級Titanium版本，所以車頭鬼面罩加多咗望落有鐵面王子Feel嘅電鍍裝飾，胎軨係最Top嘅18吋款式，而頭燈仲係光到極點嘅Bi-Xenon型號，加加埋埋搞到部車型仔晒。</p><p>車重增19kg　無損加速力</p><p>講咗咁耐，都係時候驅車出去跑兩轉。同房車版一樣，新一代MondeoWagon同樣用一台2.3公升直4引擎作為主要動力來源，佢唔只符合EuroIV環保條例，Duratec-HE技術更令動力輸出數值有唔錯嘅表現。由代理喺荃灣嘅大本營出發，取道青山公路前往汀九，發覺加速力並無因為車重增加咗19kg而有所遞減，若把6前速Durashift半自動波箱改用手動操作嘅話，反應會變得更強烈，感覺就好似揸緊手波車咁，只可用爽字嚟形容。之不過，既然新車都改用咗半自動設計，而且車價仲要幾近36萬，點解咁都唔加埋軚盤轉檔撥片，令新車更有說服力呢？</p><p>規格表</p><p>引擎：2,261c.c.直4DOHC<br> 馬力：161ps/6,500rpm<br> 扭力：208Nm/4,200rpm<br> 傳動：6前速Durashift半自動波，前輪驅動<br> 車重：1,574kg<br> 車輛提供：FordHongKong（25031032）</p><p>供款幫你計</p><p>車價：$355,000<br> 首期：$35,500<br> 利率：5%<br> 年期：48期<br> 每月供款：約$7,988<br> 註：以上數據僅供參考。</p></body></html>