<html><header><meta charset="utf-8"><title>中環在線：呂志和「對退休高官公道啲」 - 李華華</title></header><body><h1>中環在線：呂志和「對退休高官公道啲」 - 李華華</h1><p>喺04年4月退休嘅民航處前處長林光宇，今年3月俾嘉華國際（173）主席呂志和招攬做營運總裁。事隔6個月，噚日佢出席嘉華業績記者會，坐喺老闆身邊，幫手重複番條問題畀老闆。</p><p>政府唔批林光宇入國航</p><p>講起前房屋及規劃地政局常任秘書長梁展文早陣子加盟新世界中國（917），最終搞到一頭煙，本身都鍾意搵退休公務員返公司幫手嘅呂志和叫大家「公道啲」。<br> 至於林光宇就話當年離職後，碰啱同年年底，國航（753）準備嚟香港上市，佢本來諗住加入做獨立非執董，點知最尾俾政府「Disapproval」咗！佢話用得呢個字眼都幾嚴重，所以惟有放棄。好在塞翁失馬，最後入咗嘉華。<br> 林光宇唔肯講點睇梁展文單嘢，但佢認為公務員做完政府工之後，唔可以出外做其他嘢就唔係咁公道喎！</p></body></html>