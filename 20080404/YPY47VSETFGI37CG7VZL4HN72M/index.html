<html><header><meta charset="utf-8"><title>《高達00》覺醒反敗為勝</title></header><body><h1>《高達00》覺醒反敗為勝</h1><p>雖然《高達00》呢套全新動畫尚未在香港播放，但好多高達迷都已透過唔同渠道率先睇咗被譽為仲好過《Seed》嘅佢。亦因為咁，貴為《高達00》首隻遊戲嘅NDS版受到唔少人留意，雖然畫面質素一般，但玩落唔算差，仲講究戰術運用㖭，隨時正過唔少齋賣靚聲靚畫嘅大作。<br><br>撰文：陳福榮</p><p>機動戰士最新章</p><p>過往出色嘅高達動作遊戲，如果唔計加加埋埋出咗七集、喺街機依然大Hit嘅《Vs》系列，多數正嘢都集中喺PS2同PSP，例如之前PSP嘅《GundamBattleRoyale》就令好多人廢寢忘餐喺地鐵怒煲。相反NDS就冇乜突出例子，始終機能所限想搞靚啲3D都唔得，齋玩平面又似乎好Out。好彩《00》終於克服畫面同技術難關，雖欠缺好靚嘅立體機械人同場景，起碼玩法真係花過心思，唔係求其亂玩都打得爆嗰種膚淺Game。</p><p>系統集天下大成</p><p>本作品糅合咗冒險對話、任務揀選同戰場直擊幾個部份，首先喺開戰之前有啲似《櫻花大戰》咁要搵啲同伴傾偈，了解吓到時嘅實際情況，咁就唔使盲舂舂失敗而回啦。而且每部機械人喺戰鬥過後，只會補番若干能量，即係話如何有效地將小隊裏面嗰四部機互相交替咁出，就成為能否順利打爆機嘅關鍵。實戰玩法方面，有啲似《Vs》系列嘅表達形式，但電腦容許玩家作一定程度嘅自動瞄準，所以基本上弱雞目標都冇乜難度。惟獨對方若然又係高達嘅話，就無可避免要埋身狂劈咯。</p><p>先中招再扭轉形勢</p><p>成隻Game最值得提及嘅，就係戰術支援同覺醒攻擊呢兩個「分唇」。所謂支援，就係進入任務之前選擇合適嘅幫手，例如有人可以即刻幫部機補滿油，有啲係減輕被擊中時嘅傷害，甚至亦有落埋場幫你一齊打等，但大前提係呢啲幫手一定要同你個機師「啱嘴形」先會有用，情況類似《拳王》嘅援護攻擊。<br> 另一方面，《Seed》嗰陣就有「爆Seed」嚟瞬間強化機體能力，如今《00》亦有類似嘅覺醒攻擊，只要儲滿能量就可以發動絕大嘅特殊攻擊，隨時一下搞掂大佬級強敵。不過發動覺醒並唔係免費午餐，原因係玩家須要承受損傷先可以增加到Tension，亦即係話越接近死亡就越能夠覺醒，所以表面咁勁揪但其實一打唔中，咁就幾乎等同ByeBye了。</p><p>隱藏要素零舍多</p><p>如果話畀大家知呢隻Game一部隱藏機都冇，肯定冇人會信啦，事關無論《Vs》系列抑或普通動作玩法之類，高達遊戲好少只得最基本嗰批機畀人揀，今次《00》亦唔會例外。暫時已知第二小隊嗰三部新機，即係ThroneEins、ThroneZwei同ThroneDrei（德文嘅一二三號咁解），使用固有機體打爆晒任務模式就可以相繼使用，另外仲有兩部幾屈機嘅Nadleeh與ExiaRolloutColor，則要符合特定條件先得，比較棘手。另外隻Game亦收錄咗平時難得一見嘅砌模型功能「GunplaNavi」，頂癮處在於可跟住圖片StepByStep嚟做，始終係由專業雜誌《HobbyJapan》負責講解，肯定唔會搵人老襯啦！</p><p>機種：NDS<br> 廠商：NamcoBandai<br> 類型：ACT<br> 人數：1人<br> 日期：已推出<br> 售價：$288</p></body></html>