<html><header><meta charset="utf-8"><title>試無忌憚：超負重量9kg　掛起BB</title></header><body><h1>試無忌憚：超負重量9kg　掛起BB</h1><p>香港地方細，多件嘢都無地方擺，黏貼掛鈎幫到手，唔使落釘唔會搞到幅牆變蜜蜂竇。測試7隻唔同牌子黏貼掛鈎，發覺個個生產商都好有良心，全部牌子都比包裝面寫明嘅負重量強好多倍，莫講話十零磅四個月大BB，勁到大人用嚟吊頸都仲得呀。<br><br>記者：洪偉順<br>攝影：楊錦文、林栢鈞<br>模特兒：陳安齡@StagesModel</p><p>貼前清洗牆身</p><p>做Facial前要磨砂洗面，用黏貼掛鈎前都要清潔亁淨牆身，唔該記住，所有掛鈎都唔適合貼布料塑料牆紙、水泥沙牆、油漆牆身同潮濕高溫嘅地方，只適用於貼瓷磚、玻璃、金屬同木質等平滑表面。<br> 開工度位，記住，無得Take2，睇準就貼，如重貼黏力就會嚴重失效。貼完，又唔該睇清楚包裝說明，每種掛鈎都寫明要等耐啲先可正式使用，通常由1小時至24小時不等。今次測試結果好滿意，7隻牌子都標明官方指定可負重量，用一包76粒波子（重400g）做量度單位測試，全部貨真價實，當中以REX最勁，超出負重量33倍，咁當然，捱到幾耐又係另一回事啦。</p><p>5kg裝LEC掛鈎</p><p>小型掛鈎廚房適用，質地堅硬，莫講話承受得起5kg重量，連12磅BB小安寧都吊得實。混合黏膠同跟掛鈎分開包裝，煩在要自己搽膠水，唔小心易整污穢地方，上完膠水等15小時後先用得。（c）</p><p>2kg裝REX掛鈎$9.5</p><p>合格有餘，吊得起5袋波子，表現最強勁。睇外形似浴室用，仲要一個金銀膶都唔使，絕對抵用。我覺得大材小用咗啲囉，無吹水，啞鈴搭兩嚿方鐵加埋成115磅都吊得起，135磅攝影哥哥唔忿氣，引體上升勾自己上去，足足維持5秒先扯得甩，可惜影唔切相畀大家睇，唯一不足係膠面唔可以替換，用完要即棄。（a）</p><p>2kg裝SHUNMEI無痕衣帽鈎$10</p><p>合格有餘，吊得起5袋波子，國產貨附大小掛鈎位，送多對不留痕膠紙備用，其實點止掛衣帽，重一重都掛得起。（b）</p><p>3.5kg裝NITOMS無痕掛鈎$18</p><p>合格有餘，吊得起9袋波子，體積有手掌咁大，設計平凡適合掛喺浴室，金屬掛鈎令負重量更強，唔易斷裂，安裝1小時後可使用。（d）</p><p>3kg裝3M掛鈎$44.9
</p><p>合格有餘，吊得起8袋波子，標榜特別適用於浴室，流線型設計，掛鈎位軟身塑膠製，勾得更穩，不過體積太大，會霸好多空間。（a）</p><p>2.5kg裝振興強力黏鈎$6</p><p>合格有餘，吊得起5袋波子，國產貨表現不俗，貼後24小時先可以用，價錢平好抵用。（b）</p><p>2kg裝EM掛鈎$10</p><p>合格有餘，吊得起5袋波子，長身金屬鈎，鈎位好尖小心碰頭，勝在薄身夠「貼」牆。（b）</p><p>a.	實惠（銅鑼灣怡和街1號地舖/29237010）<br> <br> b.	萬豐家居百貨（北角電氣道104號地舖/28068353）<br> <br> c.	壹家易（天后電氣道60號地舖/25033383）<br> <br> d.	東城水電工程（北角電氣道174號七海商業中心G8地下/28877736）</p></body></html>