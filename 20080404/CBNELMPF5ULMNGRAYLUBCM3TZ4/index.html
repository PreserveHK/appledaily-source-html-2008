<html><header><meta charset="utf-8"><title>MINI箱乘奇謀</title></header><body><h1>MINI箱乘奇謀</h1><p>MINI品牌歷久不衰，近年唔玩Classic轉玩實用。繼對開車門嘅旅行版Clubman後，再推出多款實用Parts，好似今日呢架全車玩「Box」概念嘅Clubman，車廂闊落尾箱夠實用，若計埋6呎長頂架連膠箱，全套小型露營帳幕連裝備都擺得晒，將MINI變成全天候，有計喎！<br><br>記者：徐影龍<br>攝影：林栢鈞<br>Model：Sweet@StageModels</p><p>唔怕你長</p><p>由於Clubman已推出具Turbo嘅CooperS版，百幾匹馬力齋坐五個人，略嫌嘥料，故廠方為佢加入大量Option增值配備。細微改動有全電鍍側鏡冚、車頭電鍍Turbo入氣口、雙天窗、全新款17"多輻式胎軨等，整體改變已不少，最正就係頂架連行李箱，差不多6呎長，正好補足Clubman本身擺唔到長嘢嘅不足，以多件長形物件測試都無問題，而且頂架超硬淨，唔怕壓爛車頂，就算換埋雙天窗一樣頂得順！<br> 不過實地觀察，發覺頂箱會擋住大部份天窗，兩邊只留約兩吋，雖然陽光一樣可透入車廂，但開揚度大減，夜晚想曬月光數星星就免喇。個人覺得頂箱同天窗最好二擇其一，除非你好有閒錢。</p><p>實試　假人都擺得落</p><p>囗兩卷4呎半背景紙完全無問題，估計最多可放6-8卷。</p><p>囗四級長鋁梯一樣放得輕鬆，仲有足兩呎找畀你，攝影師恨到流口水。</p><p>囗6呎假人都放得落，不過硬手硬腳冚唔埋蓋，若換轉真人嘅話……</p><p>負重磅依然跑得</p><p>失禮講句，以前未揸過有Turbo嘅MINI，今勻點都要劈番兩轉吓頂吓癮。將長梯、腳架同攝影器材等雜物放晒喺車頂，由將軍澳起步殺入西貢，喺坑口已急不及待轉+/-波爆Turbo上大斜，嗰剎那真係好有驚喜，二波轉三波一直爆，幾個彎位入得亁淨利落，有點標致彎路之王嘅影子，證明車身加長24cm一樣咁好彎。唯一雞蛋裏挑骨頭嘅係，D波時TurboLag較明顯，令直飆時有少許「窒車」，唔夠順滑，轉用+/-波會有少少改善。</p><p>MINICooperSClubmanSpec</p><p>引擎：1,598c.c.＋Turbo<br> 馬力：175hp/5,500rpm<br> 扭力：240Nm/1,600-5,000rpm<br> 傳動：6前速+/-半自動波<br> 查詢：MINIHK（31299020）</p></body></html>