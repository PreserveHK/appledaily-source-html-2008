<html><header><meta charset="utf-8"><title>隔牆有耳：蔡嫻歎名菜 - 李八方</title></header><body><h1>隔牆有耳：蔡嫻歎名菜 - 李八方</h1><p>官字兩個口，但係講完又講都冇下文，煲呔主持個經濟機遇吹水委員會係最新樣辦，食家蔡瀾睇唔過眼，二話不說向政府建議，想喺天水圍辦個美食坊，創造就業機會，振興本土經濟，一舉多得。可惜官員唔稀罕，回敬個檸檬畀蔡生嘆。</p><p>天水圍搞美食坊</p><p>蔡生同八方講，佢早前去流浮山食海鮮，路經天水圍發覺該處環境唔錯，由市區揸車去唔係太遠，遂興起開大牌檔念頭，加上天水圍有好多新移民，佢哋來自五湖四海，如果人人炮製家鄉菜饗客，包羅大江南北菜式，應該幾有吸引力。<br> 呢個構思聽到都滋味，蔡生卻話官員聽完冇乜表示。其實發個大牌檔牌、廉租地方畀小市民開檔搵兩餐都係德政，唔知點解好似咁難搞，反而工聯會嫻姐一聽就認為呢餐係大茶飯。嫻姐同八方講，天水圍區內人浮於事，蔡生嘅建議可以提供好多就業機會，如果搞得有聲有色，隨時成為特色景點，悲情城市除名，變成知名食肆。<br> 對於呢個「蔡嫻美食坊」，八方樂見其成，嫻姐透露佢已聯絡勞工及福利局局長張建宗，要求政府盡快開綠燈。年前天水圍家暴悲劇頻生震驚全港，政府開始做補救工夫，其中一個措施就係利用濕地公園附近一塊地做啲嘢，高官更帶埋一大班商家實地視察。發展局上月初公開徵集意向書，任何計劃只要可在天水圍提供就業或培訓機會、加強居民服務、為社區注入活力及吸引遊客，都會獲考慮。有興趣人士可於12月12日正午12時前將建議送交發展局。</p><p>互補長短幫基層</p><p>據知「蔡嫻」未正式提出建議，八方希望佢哋早日付諸實行。嫻姐唔做議員一樣咁忙，因為近日好多打工仔飯碗不保向佢求助，令佢想「臨老入書叢」報讀課程嘅計劃都要暫時擱置。嫻姐一向關照基層，多次建議政府開放小販區、大笪地畀小市民自力更生，幾年前喺黃大仙搞咗個騰龍墟出嚟，外界讚彈不一，八方希望「蔡嫻」今次取長補短，唔好嘥料。</p></body></html>