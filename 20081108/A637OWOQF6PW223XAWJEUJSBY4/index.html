<html><header><meta charset="utf-8"><title>AV藍：做定功課等買泰林清倉貨</title></header><body><h1>AV藍：做定功課等買泰林清倉貨</h1><p>小藍近排最關心係泰林幾時減價清倉，想平平哋執番部高清電視玩吓。泰林臨時清盤人之前話會喺呢個月嘅周末開倉，但到𠵱家仲未有消息。<br> 港九電器工程電業器材職工會技術總監孫名林教路話，因為好多貨品都係陳列品，消費者想買到啲好嘢，一定要事前做番啲工夫。第一要諗清楚想買啲乜嘢，有咗目標嘞，要出街巡吓呢啲貨品嘅巿價先好去尋寶，「應用巿價做標準，你先知啲清貨產品抵唔抵買。」</p><p>「俾人摸得多好易壞」</p><p>孫名林話，購買高清電視機、電腦顯示屏、Notebook同手提攝錄機特別要小心。因為呢啲陳列電器喺店舖插電開機都有一段時間，會出現損耗，而貨品又冇咗保養，購買嗰陣要考慮埋呢點。「但係究竟陳列咗幾耐，真係斷估，當然部機型號越新，損耗應該越少。」<br> 孫名林提醒小藍，購買陳列手提攝錄機同數碼相機都要小心，因為呢啲機經常被啲客試，「呢啲電子機俾人摸得多好易壞，選購嗰陣睇吓部機嘅邊位，啲邊位越滑即係被人摸得越多。」<br> 至於雪櫃、冷氣機呢啲大型家電損耗性問題大不，但買冷氣機要留意額外畀錢裝機，好似分體機要成二千幾蚊，消費者要自己衡量一下。<br> 逢周六刊出</p></body></html>