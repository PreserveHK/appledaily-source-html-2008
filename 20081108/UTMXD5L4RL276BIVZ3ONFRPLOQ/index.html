<html><header><meta charset="utf-8"><title>轆Book：<br>黃德斌×日產Murano　唔扮嘢先Man！</title></header><body><h1>轆Book：<br>黃德斌×日產Murano　唔扮嘢先Man！</h1><p>約星試車，聽得最多──「跑車吖！」，再唔係就一大堆名牌：平治寶馬蓮花林寶拉利……明嘅。<br>打畀黃德斌，「試車？得！後日得！」爽快，試咩車，「日產Murano。」吓？「我真係有興趣。」唔扮嘢先係型：「男人梗係鍾意跑車啦，開快車自己死唔緊要，累到人就唔好！」唔係揸拉利先Man先型嘅，我係邵美琪都冧你啦……《珠光寶氣》入面。<br><br>文：嘴嚼爺<br>攝影：周旭文</p><p>四四方方人車合一
</p><p>連塊面都係四方形，滿面鬚根嘅大隻佬黃德斌，駕着$9,000買番嚟嘅Volvo850Wagon嚟到，架車又係四四方方，車頂加裝咗單車架，實淨又低調，人車襯到絕。「之前揸愛快嘅，買呢架諗住揸去踩單車，揸吓揸吓，舊嗰架越嚟越少揸，咪賣咗佢囉！」<br> 廿年牌返璞歸真，黃德斌話其實再後生啲時都無揸過快車，「累到人就唔好。」唔係齋講，因為做過受害者，爭啲人車合一，「最難忘十幾年前，喺屯門公路俾架貨車打橫炒埋嚟再撞埋壆，我望過去已經見到道車門摺緊埋嚟，我縮埋一邊縮埋對腳啱啱摺到埋身停咗，真係爭啲無命。最後架車TotalLost，個人就淨係大髀瘀咗。」你咁大隻，唔試吓推開架貨車？黃德斌無理我繼續講，「第二日去驗車處，個警察問我：『架車炒成咁，個司機大唔大鑊？』我答佢我咪個司機囉，佢嚇咗一嚇。」梗係啦，以為撞鬼呀。</p><p>夢想做邦佬
</p><p>「咁我都鍾意揸車嘅。」鍾意揸車揀架SUV嚟試？Sorry，係我衰，就係我呢啲膚淺嘅人搞到粒粒星都話試名牌跑車，「咁男人就梗係會鍾意跑車㗎喇，我都鍾意AstonMartin。」哦，想做占士邦，「今集都係AstonMartin咩？因為我唔鍾意好似林寶拉利嗰啲太誇張，而且林寶嗰啲都揸得幾辛苦……或者Bentley啦，我都鍾意。」唔買番架？「唔買先係DreamCar嘛。」
</p><p>下次應該揸Murano</p><p>講番架Murano，大隻斌話夠實用，「我都係為咗踩單車方便，佢個尾廂拉個掣就可以校低後座，成架單車掉入去就得。」一隻手指拉個掣，後座校低增加尾廂空間，最犀利係再用一隻手指㩒個掣，後座就自動升番上嚟，又的確方便到震，要讚。<br> 性能呢？「馬力都重要嘅，我唔係要快，而係香港多山路，我又鍾意上山踩單車，最怕架車上山唔夠力。」咁就放心喇，Murano有260匹馬力，仲有AllMode4×4-i四驅系統，因應唔同環境分配前後輪扭力，例如起步時會係前後50:50分佈，市區平路就以0:100，遇到濕地上斜就30:70或者40:60，再配合埋六速XTRONICCVT加減波箱，操控性都幾有保證。試完一轉，「真係唔錯，我鍾意佢唔會好似其他SUV咁，轉彎啷啷吓，但係個避震又係硬，幾舒服。同埋佢3,498cc又咁大部車……」<br> 樣呢？「幾有未來車嘅Feel，個車頭幾靚，同埋𠵱家啲日本車，無論內外都唔輸畀歐洲車喇，而且個尾都唔錯，雙出尾喉又……」<br> 睇嚟，下次喺環保大道撞到佢，都應該揸緊Murano喇……</p><p>NissanMurano3.5
</p><p>引擎：3,498ccV6CVT<br> 馬力：260ps/6,000rpm<br> 扭力：34.3kgm/4,400rpm<br> 傳動：XTRONICCVT-M6<br> 尺碼：4,825×1,895×1,730mm<br> 售價：$412,800<br> 查詢：合誠汽車（28035333）</p></body></html>