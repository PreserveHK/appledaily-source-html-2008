<html><header><meta charset="utf-8"><title>拉闊足球場：曼聯無懼「兵」器亂舞 - Gloria</title></header><body><h1>拉闊足球場：曼聯無懼「兵」器亂舞 - Gloria</h1><p>本周末重頭戲槍手主場迎戰紅魔，論排名、近況也難分高下。積分榜位列第3及第4，只有1分差距；周中歐聯同樣留力，同樣賽和，但支持紅魔者眾，何解？文：Gloria</p><p>排名上，曼聯以1分之微力壓阿仙奴，而且少打1場；周中兩隊得和局，紅魔作客迫和些路廸，槍手在自家門前卻顆粒無收；再者，槍手本季兩遇升班馬「雙城」也鍛羽而回顏面掃地，即使非紅魔迷也難對其表現放心。<br> 槍手神射手尹佩斯對費倫巴治錯失不少機會，反觀紅魔的基斯坦奴朗拿度（C朗）擺脫開季腳風不順，狀態回升後屢建奇功，兩戰後進帳3球，令人期待本周末再下一城，射入個人在曼聯的第100球。<br> 兩次主持節目，均有讀者批評C朗獨食，花巧，賣弄，花心，荒淫，讀者無難度甚至以舊曲新詞攻擊。無可否認，C朗自加盟曼聯以來，負面批評不絕於耳，但觀其個人技術，遂領悟「瑕不掩瑜」。<br> 然而，足球世界冇一人球隊，小妹也非只懂欣賞璞玉之美。前有貝碧、朗尼、泰維斯，後有維廸、里奧、雲達沙，曼聯矛尖盾固，何懼北倫敦軍火庫「兵」器亂舞？</p><p>同場加映：巧詞妙韻贈主持</p><p>觀塘無難度運用其急才與深厚填詞功力，七步成詩，即席為膾炙人口的《足球小將》賦新詞贈予Gloria，勸伊人別再情迷基斯坦奴朗拿度。<br> 看看C朗的他　身手都算不差<br> 踢波喜歡插吓花　有一雙粗腳瓜<br> 外表確不差　可惜太口花<br> 踢法腳法頭髮永遠都咁瀟灑<br> 搵老公　咪搵他　遲早實離婚吧<br> 講花弗　當今稱霸<br> 想專一咪搵他<br> 原曲：《足球小將》</p><p>屯門阿樂：阿仙奴黑氣纏身</p><p>我哋識波㗎嘛！梗係揀曼聯贏啦！我估3:1！曼聯有咩贏波條件？唔駛乜嘢優勢啦，佢嘅對手阿仙奴黑氣纏身，自從上一次對熱刺和波之後都冇場好波！𠵱家曼聯氣勢如虹，贏梗！<br> 貼士：星期六11阿仙奴負曼聯1:3（19倍）<br> 星期日22布力般流浪和車路士1:1（6.5倍）<br> 星期日46曼城負熱刺1:2（10倍）</p><p>黃大仙Jackie：C朗生猛曼聯贏一粒</p><p>曼聯應該贏啦！C朗咁生猛，阿仙奴又沉，傷兵太多啦！C朗上個禮拜都入兩粒啦！正常我就覺得係和波，但近排阿仙奴太渣啦，我都係估曼聯會贏，少少哋贏一粒，2:1啦！<br> 貼士：星期六11阿仙奴負曼聯1:2（8.5倍）<br> 星期六21新特蘭勝樸茨茅夫2:1（8,5倍）<br> 星期日58史浩克04負拜仁慕尼黑1:2（9倍）</p><p>牽牛獨撐兵工廠</p><p>阿仙奴周六主場對曼聯，預了被全世界看扁，艾廸巴約因傷缺陣，尹佩斯又要停賽；甚至連加拿斯、伊保爾、沙格拿等後防大將也缺陣，一心希望倒戈的施維斯達打爭氣波，但這位前法國後衞又在上仗撞爆鼻，上陣成疑。兵工廠還有什麼可恃？至少在阿聯酋球場未曾負於曼聯，法比加斯亦有遇強越強特質；而且曼聯近期太順了，順得嚟有點輕敵，對侯城領先4:1下差點被迫和4:4；亦看不起些路廸下，差點喪師蘇格蘭，老謀深算的雲格樂於以下風姿態迎敵。</p><p>讀者金句</p><p>《舒夫真高臨老雙失》<br> 九龍塘Koo：「老婆走佬未嘗係壞事，踢好波，實有機會重振雄風，到時再搵第二個啦！」<br> <br> 《踩C朗花心唔專一》<br> 觀塘無難度：「我都知男人不壞，女人不愛，但係我好專一㗎！我淨係睇《蘋果》唔睇其他報紙！」<br> <br> 《指Gloria先入為主喜歡巴塞隆拿》<br> 天水圍Marco：「嘩，你第一次去睇巴塞就鍾意，如果你第一次睇基達菲嗰啲咪大件事？」</p><p>《拉闊足球場》下次舉行日期：13/11<br>主題：困獸鬥</p><p>上集節目重溫： http://sport.appledaily.com <br> <br> 下集參加網址： http://soccer.atnext.com/jp/soccer </p></body></html>