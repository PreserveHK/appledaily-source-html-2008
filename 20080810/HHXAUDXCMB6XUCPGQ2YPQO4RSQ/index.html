<html><header><meta charset="utf-8"><title>中環在線：福娃唔益股民 - 李華華</title></header><body><h1>中環在線：福娃唔益股民 - 李華華</h1><p>北京奧運如火如荼舉行，喺北京街頭巷尾都掛滿奧運吉祥物福娃，專程飛去北京嘅外國遊客，除咗睇奧運比賽，為自己國家嘅運動員打氣，梗唔少得買手信畀親朋戚友，講到手信首選，當然係5隻福娃──歡歡、迎迎、貝貝、晶晶同妮妮嘅公仔，同佢哋嘅紀念品啦。<br> 據《東方早報》報道，福娃嘅玩具特許生產同經銷商之一、內地上市公司海欣股份，就因為生產福娃而大賺1000多萬銀人仔。其實就算唔做外國遊客生意，單係做中國人生意，條數都好襟計，話晒中國10幾億人口，有一半買福娃都賺到笑。<br> 不過，福娃幫到海欣賺錢，唔代表旺到公司股價，海欣嘅股價年初至今插水超過六成，淨係喺奧運開幕嘅上個禮拜，公司股價就跌超過一成，都咪話唔甘，最唔抵就係海欣啲股東。奧運效應已經到水尾，根據北京奧組委規定，福娃紀念品仲可以賣到出年3月，就算係咁，都未必幫到公司股價幾多囉。</p></body></html>