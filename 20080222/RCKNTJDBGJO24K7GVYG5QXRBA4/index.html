<html><header><meta charset="utf-8"><title>球蘋家專欄：名家blog友齊豐收</title></header><body><h1>球蘋家專欄：名家blog友齊豐收</h1><p>志偉哥名句「唔賭唔知時運高」，我蘋波人就覺得，「唔上〈球蘋家〉blog，唔知點樣贏錢」；事關本報名家以及眾blog友即場來料甚具水準，比賽日「昅實」就有好多贏錢機會。<br> 上周六大家焦點集中在曼聯對阿仙奴的足總盃大戰身上，牽牛在上周五已在前瞻講明，阿仙奴傷兵甚多，希望各位有戒心；戰情果然一面倒，曼聯上半場已經贏3:0，blog友Arte更幽阿仙奴一默，「阿仙奴啲飛而家已經可以放喺垃圾桶度」。<br> 周日係〈球蘋家〉大豐收日，名家吾中先中飛燕諾單W，華度亦不甘示弱，中齊錫菲聯入球「雙」及主客和「和局」，守尾門的畢傑，亦命中桑坦德「客勝」。blog友來料亦有水準，bocmylai中樸茅單W，tsuntsunheha<br> 亦命中拜仁慕尼黑；有跟的朋友，相信鼠年即旗開得勝。</p><p>Blog友回應：英格蘭足總盃16強前瞻</p><p>Matthew：曼聯近況回落連續兩場聯賽失分，仲被曼城打破主場不敗之身，相反阿仙奴4連勝氣勢如虹，近6次作客奧脫福成績2勝1和3負，並不太輸蝕，有望作客贏波晉級。<br> <br> matthewtong：Iam曼聯fansbut曼聯近況回落，連續兩場聯賽失分，阿仙奴4連勝氣勢如虹，soIwantarsenalcanwin2:0la!<br> <br> chiu：曼聯阿仙奴都有歐聯後顧，波膽都係1:1同2:2，留番重賽再拼過。</p><p>即場來料：華度貼3瓣中2瓣</p><p>畢傑：桑坦德個[+1]「客勝」，呢場應該輸唔到。維拉利爾星期四要打歐協盃，首回合仲要落後0:1，辛尼特來頭唔少，維拉利爾留力就梗㗎喇。（結果：維拉利爾0:0桑坦德）<br> <br> 吾中：德甲又開波喇！雲達不來梅有曉高艾美達復出，相信可以淨勝紐倫堡1球以上。（結果：雲達不來梅2:0紐倫堡）<br> <br> 吾中：如果正路嘅，可考慮飛燕諾，佢哋雖然只以馬卡爾踢單前鋒，但中場有廸根斯文、雲邦賀斯同埋蘭沙特，應該夠贏維廸斯，一於博飛燕諾W同埋[-1]「主勝」。（結果：飛燕諾1:0維廸斯）<br> <br> 華度：錫菲聯對米杜士堡呢場波重賽格，和局有得博。<br> 熱門心水　單雙：雙（1.8倍）<br> 過關配腳　主客和：和局（3.1倍）<br> 博冷佳選　首球：錫菲聯[111史堤芬昆尼]（21倍）<br> （結果：錫菲聯0:0米杜士堡）（貼3瓣中2瓣）<br> <br>  http://hk.myblog.yahoo.com/appleballmen/ </p><p>有獎遊戲：呢位意甲前鋒係？</p><p>上一期有獎遊戲，答案是曼聯翼鋒基斯坦奴朗拿度，恭喜以下3位得獎者，可獲得Nike送出tee一件。今期開始，有獎遊戲將增加難度，球迷先估中相中人名字，並寫上不多於50字，對呢位意甲前鋒觀感，答中又講得最好3位，就可獲得獎品，登上〈球蘋家〉參加遊戲啦！<br> <br> 第2期答案：基斯坦奴朗拿度<br> 得獎者：lorry、charlie、bocmylai<br> 本報將另行通知得獎者領獎方法</p></body></html>