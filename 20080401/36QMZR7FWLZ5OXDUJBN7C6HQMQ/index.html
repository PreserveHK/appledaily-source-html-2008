<html><header><meta charset="utf-8"><title>極惡迴音　火爆演繹</title></header><body><h1>極惡迴音　火爆演繹</h1><p>豐田Echo一推出，到今日改埋名叫Yaris，依然咁受Fans歡迎。可能因為細細部的骰可愛，兼且改裝潛力高啩！不過仍有唔少Fans鍾情上代Echo，而且仲落力大改，就好似今日呢部加裝獨一無二BodyKit、再襯SSR15吋跑車合金胎軨同Bride桶椅嘅Echo咁，花二萬零蚊即變成極惡「迴音」王！<br><br>記者：鄭達基　<br>攝影：王文忠　<br>模特兒：Carey　<br>鳴謝：Spec-R（23628007）</p><p>車身狂執跑料</p><p>唔少人為座駕改裝嗰陣，都會先由外觀方面入手，呢部Echo嘅車主亦唔例外，不過佢為咗要嚟得與別不同，所以特別搵改裝公司Spec-R幫佢Design一套香港獨有嘅StyleBodyKit。呢套StyleBodyKit除包含咗加有整流裝置嘅頭尾泵把、車身兩側裙腳同大尾翼之外，仲特別換咗個加有超大生風入口嘅碳纖頭冚，襯埋特有鬼面罩，望落好似成部Turbo車咁，正宗唔打得都嚇得吓人！</p><p>聲威力猛</p><p>極惡Echo內櫳同機械配搭嘅改動唔係太多，車主只係喺車廂入面，將前座換成BrideEuroII跑車桶椅，同埋喺車廂四周加裝碳纖裝飾，務求令人有如置身於跑車嘅同時，喺彎路高速疾走嗰陣，亦坐得既定又舒服。<br> 至於機械配搭方面，車主為令引擎輸出更穩定同反應更快，更特別為佢作出大幅度嘅重修，希望藉住改善入風同點火等方法，令佢聲威力猛，絕對孭得起「極惡迴音」嘅外號，而且跑得嘈得之餘，耗油量亦唔會大幅度飆升。</p><p>改Echo要注意入風量
</p><p>Spec-R揸Fit人阿Wing提大家喺改Echo嗰陣，記得要幫部車「先搞健康，後搞改裝」，因Echo本身已有一定車齡，若強將改裝部品加喺車上，而事前無幫部車做任何檢查，尤其係點火同電子系統，隨時只會得物無所用。喺改裝嗰陣可着重喺點火方面，你大可加設放大器去改善點火問題。另外入風流量亦切記唔可以太大，排壓亦要做得好好，以免動力雖然有所增加，但耗油量亦因而暴升。</p><p>惡相大改　ToyotaEcho<br>改裝餐單<br></p><p>項目				價錢<br> 1.Spec-R特鑄StyleBodyKit	$15,000<br> （包括碳纖頭冚、頭泵把、尾泵把、兩側裙腳、尾翼、車底擾流、沙板眉及Ganador子彈鏡）<br> <br> 2.SSRProfessorSP1	$800/一條15吋跑車合金胎軨<br> <br> 3.BrideEuroII跑車桶椅	$4,000/一對<br> <br> 4.碳纖車廂裝飾	$1,000<br> <br> 合計：$23,200（連安裝)</p></body></html>