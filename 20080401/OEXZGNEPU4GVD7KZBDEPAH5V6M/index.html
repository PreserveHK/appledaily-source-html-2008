<html><header><meta charset="utf-8"><title>Blogpaper：鬱金香還是白的好</title></header><body><h1>Blogpaper：鬱金香還是白的好</h1><p>我承認「限量版」三個字，有時會發揮加分作用，好似早排大家爭崩頭買限量名牌環保袋，實在儍得情有可原。不過對於經典設計，這理論就馬上失效，例如DesignerChair無懈可擊的造型配色早已入晒腦，神聖絕對不可侵犯，改動原版仲要收多我成萬蚊？鬱金香還是白的好！<br><br>攝影︰譚盈傑<br>模特兒︰HidyYu<br>服裝提供︰LaneCrawford<br>網址http://appleblogpaper.blogspot.com</p><p>Tulip還是覺得紅白好</p><p>經典總是百看不厭。好似芬蘭建築師EeroSaarinen設計的經典TulipChair，Spaceage流線造型夠破格，以一隻腳加圓形底盤，支撐整張座椅，簡潔有型，向來係我「椅夢」。聽講話推出50周年版本，於是去連卡佛HomeStore睇睇，除咗見到Classic紅襯白、黑撞白外，果然見到最新50周年特別版銀色系列，上咗神枱都敢改顏色？請教Aluminium老闆David，他說︰「Tulip絕對係經典，成張座椅的厚度不一，從側面可睇到凳頂厚啲，而凳邊就薄啲，椅背微彎，好似一朵花包住成個人，所以坐得舒服。因為以啤模形式大量生產，要做到咁細緻成本就會大大提高。」特別版用上銀色，感覺有點失真，「特別版顏色唔夠搶眼，除非diehardfans買來儲，否則個人都係喜歡經典紅白色多啲。」同意！</p><p>Eames椅底50周年簽名</p><p>講開50周年經典椅子，近日還有另一張EamesAluminium。我一早鍾情Aluminium，貪佢皮革用料好，將皮Mount於座椅的框架兩邊，緊貼人體連坐姿都可以改善。David︰「Eames原本係一張沙灘椅，框架支撐皮革的概念係源自吊床，所以坐得特別舒服。後來這張凳經常出現於電影，迅速竄紅更發展成辦公室椅，當年滙豐開幕初期，成幢寫字樓都係用佢。」我亦省起在歐洲機場經常見到一排排的Aluminium。今年推出50周年珍珠白皮革版，有咩新元素？「50周年限量版喺椅底加入防冒簽名。」咁講款式同舊作都係差不多，如果為椅底個簽名畀多一萬蚊，似乎又唔多化算。</p><p>買新版推薦LCW</p><p>睇過Tulip同AluminiumGroup50周年版實物後，覺得「限量版」效應未能發揮作用，反而揭Catalogue睇到2007年HermanMiller推出的CharlesEames誕生100周年紀念版LCW，有從來未生產過的黃色、淺藍色同白色，保持原味之餘配色一流。David亦同意紀念版值得收藏，因為顏色特別外，用料亦較佳，我則喜歡以Plywood所造椅子弧度細緻，油上漆油後，依然見到幼細木紋。而限量紀念版中，最令人朝思暮想的相信係Vitra去年出品的100周年紀念版ElephantStool，「象凳係40年代設計，因為成本問題從未生產過，至到去年先推出紅、白兩色，每隻色只有1,000隻。」不過因為生產成本太高，限量生產，香港從來無返過貨，咁矜貴，恐怕真的要在夢中見了！</p><p>售賣點：</p><p>a)LaneCrawfordPacificPlaceHomeStore（21183652）<br> 金鐘太古廣場126號舖<br> <br> b)Aluminium（25774066）<br> 灣仔皇后大道東58至64號帝后大廈地下及地庫</p><p>最新回應</p><p>Ava︰其實咁貴買張椅，我真係唔捨得，幾舒服都係咁話。</p><p>Leona︰LCW張凳真係好有型，不過原來最Classic的紅、黑兩色，舊年已經停止訂貨。</p><p>相關超連結</p><p> http://www.designaddict.com <br> 網上設計字典，介紹所有著名的設計師的風格及作品，更詳細列明其產品的售賣點。</p><p>aboutme：Hallowina</p><p>超級饞嘴，相信幸福是吃一隻帶海水鹹味的肥美生蠔，滿腦都充滿美味食物，曾想過為好味的海鮮而移民澳洲，不過怕曬所以放棄。偏偏食量與身形不成正比，經常被人勸食多啲，實情係每日以優質食糧「餵飼」，胃部容量深不可測，可比黑洞。</p></body></html>