<html><header><meta charset="utf-8"><title>400D升級450D　LiveView也對焦</title></header><body><h1>400D升級450D　LiveView也對焦</h1><p>作為400D用家之一，見到Canon咁快就推出後繼機450D，真係又驚又喜！驚嘅係手上400D會好快Out，雖然Canon解釋話兩者屬於唔同級別，但從外形到規格，450D都係400D升級版。尤其連高檔機功能之一LiveView都下放兼備，若然剛購入400D的玩家，真係要搥心！</p><p>專業裝備下放入門機</p><p>450D推出，令入門級DSLR規格提升不少。其解像度達1,220萬像素，採用APS-C尺寸CMOS感應器，焦距轉換率為1.6。影像處理器方面，450D更係Canon首次於入門級機種中用上DIGIIII，有助提高影像運算及處理速度；另外亦從1DMarkIII引入高光色調優先及高ISO消除雜訊功能，用家將可體驗到專業級種機拍攝質素。450D與400D外形相似Size接近，不過反轉機背變動就比較多：450D換上3吋顯示屏幕，原先排在屏幕左邊按鍵位置都重新設定，而快門鍵亦增加獨立ISO選鍵。450D亦順應近期記憶卡潮流，改用SD卡，對有用開細機嘅用家，SD卡會更方便。</p><p>LiveView首次玩對焦</p><p>400D會自動感應用家使用觀景器拍攝而關閉LCD，450D亦保留相同功能，用家更可選擇直接用LCD屏幕取景拍攝。因為450D具備LiveView功能，CMOS感應到影像會實時100%全顯示在LCD上，顯示圖象還可作放大，對習慣使用屏幕拍攝的入門級玩家就更方便。LiveView模式下可檢查曝光效果及景深，不過講到最重要改進係加入LiveView自動對焦功能，用家可選快速及即時模式，類似的LiewView對焦功能暫時未見於其他DSLR相機。可惜有咁完善的LiewView功能，450D使用的LCD屏幕仍然是固定，唔似其他相機可調校角度，實用性打個折扣。</p><p>軟硬件除塵</p><p>DSLR最突出當然係快！450D連拍速度達每秒3.5張，最多可一次過拍攝53張JPEG或6張RAW相片，以同級機比較都算突出。另外，其他規格有更高效率，開機速度只需0.1秒，快門時滯為90毫秒。對焦系統方面，450D採用新設計9點自動對系統，特別之處係中央對焦位為十字，當配合大光圈F2.8或以上，對焦精確度更見準確。400D首次加入除塵功能，450D當然亦有保留，並採用EOS綜合除塵系統，利用超聲波帶動濾鏡加速震動等技術有效除塵；此外更可記錄塵粒位置，經《DigialPhotoProfessional》軟件處理可自動清除影像上塵埃。</p><p>Testing</p><p>筆者以套裝鏡頭，隨便地以P模式拍攝，得出相片顏色準確，毋須用家花心機作特別設定，都可獲得傳真效果。</p><p>Profile</p><p>感光元件：1,220萬像素<br> 快門範圍：30s-1/4,000s<br> ISO：100-1600<br> 連拍速度：3.5fps<br> 記憶體：SD/SDHC<br> 屏幕：3吋<br> 電源：專用鋰電池<br> 體積：128.8×97.5×61.9mm<br> 重量：475g<br> 查詢：Canon（31912333）</p></body></html>