<html><header><meta charset="utf-8"><title>旋鈕選檔　真正轉波</title></header><body><h1>旋鈕選檔　真正轉波</h1><p>向來係英國紳士嘅Jaguar，今日似乎要擺脫呢個傳統枷鎖，佢哋新推出嘅車款，由內到外都改用年輕Style示人，新到港嘅XF就係最佳示範。最叫人眼前一亮無疑係個旋鈕波檔選擇器，你着車嗰陣會自動升起，熄車嗰陣自動返回原位㖭！型！<br><br>記者：鄭達基<br>攝影：陳陶鈞<br>模特兒：Tiffany（TheGroup）</p><p>波棍？Out啦！</p><p>撇除造型同車廂陳設呢兩個課題唔講住，先講吓全新JaguarXF嘅機械配搭。呢部XF3.0SE，係以一台可輸出238匹馬力嘅3.0V6引擎作核心，另外仲配備咗ZF提供嘅6前速半自動波箱。<br> 呢台3.0V6引擎好力運轉寧靜就唔使多講，最巴閉都係嗰套6前速半自動波箱。事關佢唔係見慣見熟嘅J型排列，而係變咗做旋鈕！試車前未着車，我搵嚟搵去都搵唔到佢喺邊，及後代理朋友同我講話着咗車就搵到㗎啦。哈，原來只要先按下不停閃動嘅引擎起動鍵，波檔旋扭就會自動升起，熄車後又會縮低歸位，得意喎！另外，如果想學手波車咁拖波嘅話，用設喺軚盤後方嘅+/-轉檔撥片就搞掂，好玩到震。</p><p>CyberLook代古典味</p><p>講番XF嘅車廂陳設，除繼續以空間闊落同埋高級真皮座椅做賣點外，裝飾面板亦由以前嘅桃木佔大多數變成金屬同真皮，望落感覺後生好多。中控台設計亦有好大改變，音響同冷氣系統都可以用頂端嘅輕觸式屏幕做調校，而旁邊嘅冷氣風口仲會喺着車時先翻開，翻開嗰陣好似一隻豹睡醒咁，感覺好惡呀！至於造型，我同隨行嘅攝影師都覺得XF變得好流線型，而車頭部份就更加突出，尤其係用咗超大頭燈同電鍍網狀嘅方形鬼面罩之後，觀感有啲似日本車，無疑，徹底以新形象示人嘅Jaguar，猶如年輕才俊。</p><p>供款幫你計</p><p>首期：$72,800<br> 利率：5%<br> 年期：48期<br> 每月供款：約$16,380<br> 註：以上數據僅供參考</p><p>新車速蘋<br>讚：</p><p>．波棍變成旋鈕兼可自動升降，認真夠創意。<br> <br> ．刻意勾劃年輕造型，為擺脫以往成熟形象做準備。</p><p>彈：</p><p>．若你生得高大，記住唔好做後排中間嗰位乘客。<br> <br> ．尾箱蓋開關鍵收喺錶板右下方，太隱蔽好難搵。</p><p>規格</p><p>引擎：2,967c.c.V6DOHC<br> 馬力：238bhp/6,800rpm<br> 扭力：293Nm/4,100rpm<br> 傳動：6前速半自動波<br> 尺碼：4,961×1,877×1,460mm<br> 軸距：2,909mm<br> 車重：1,679kg<br> 車輛提供：JaguarHK（25200989）</p></body></html>