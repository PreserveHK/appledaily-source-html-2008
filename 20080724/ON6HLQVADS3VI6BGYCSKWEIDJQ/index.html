<html><header><meta charset="utf-8"><title>觀眾嫌貴　場面冷清<br>廸高對辦　車仔大勝</title></header><body><h1>觀眾嫌貴　場面冷清<br>廸高對辦　車仔大勝</h1><p>車路士昨晚於亞洲之旅首站面對FC廣州，在攝氏35度的炎熱氣溫下仍不欺場，憑沙洛文卡勞、林柏特、廸辛度及胡禮菲臘斯的入球，在奧林匹克廣州體育館以4:0大勝，送新帥史高拉利上任後首場勝仗。車路士今日起程赴澳門，備戰周六與FC成都的友賽。<br>特約記者廣州直擊</p><p>今次車路士亞洲之旅，大部份主力俱有隨隊，但可能參照上年曼聯來訪的300元至1,500元門票太高，故銷售情況未如理想。據內地傳媒賽前報道，300元門券早已全部售罄，不過現場所見，此票價尚剩餘大量門票未有售出。入場前，小記在奧林匹克廣州體育館外，亦見到有不少「黃牛黨」在兜售300元票價飛，奈何亦無人問津；最後將價錢調低至100元，情況一樣欠理想。</p><p>僅3成觀眾入場</p><p>甫入場館，可容納8萬人的球場僅坐了約3成多觀眾，相比去年曼聯有近5萬人入場觀看，今年車路士的2萬多人明顯遜色。此外，由於FC廣州主場球衣顏色，亦與車路士一樣以藍為主，故觀眾席上藍海一片，兩方球迷猶如無分敵我。<br> 車路士今役派出強陣出戰，林柏特、艾辛、泰利、施治及艾殊利高爾等主力全部正選，而兩名新兵廸高及保辛華同在正選11人名單之中。開賽初段車路士已發動強勁攻勢，林柏特先於禁區頂施射高出，其後廸高再妙傳予禁區內無人看管的安歷卡，惜後者射門太正被門將擋出。不過，得到新加盟廸高的幫助，車路士中場線明顯增強不少。<br> 20分鐘，林柏特助攻予沙洛文卡勞破網，為車路士領前1:0。另值得一提的，是另一新兵保辛華早段已傷出，由保羅費拉拿後備入替，暫未知其傷勢如何，車路士半場領先1:0。</p><p>「大菲」斥舒夫真高唔掂</p><p>換邊後，車路士相繼換入布歷治、阿歷士洛里高及馬隆達等人，終在50分鐘先憑林柏特的笠射、小將廸辛度門前的入球，以及胡禮菲臘斯建功，最後大勝FC廣州4:0，取得亞洲之旅首場勝仗，同時開出[-2]、由2.3倍瘋狂起票的1.85倍「客勝」。<br> 至於首站未有派遣祖高爾與舒夫真高落場，「大菲」賽後解釋：「祖高爾上周有傷在身，故今役缺陣，但周六對FC成都將會披甲；舒夫真高則暫未達球會要求的水平，短期內將不會上陣。」他之後再大讚廸高技術全面，對球隊的作用很大。</p><p>花絮：場外賣老翻波衫</p><p>國內出名多冒牌貨，好似車路士噚日對FC廣州咁，場外就有唔少小販，即場賣冒牌車仔波衫，每件只係40蚊人仔，仲有球員名，價錢比原價500幾嘅原裝版，平足十幾倍，難怪仍有球迷搶住買。</p><p>花絮：香港球迷會「死跟」</p><p>香港車路士官方球迷會，今次就組織咗80幾人睇波團，專登到廣州捧愛隊場，佢哋有部份仲到星河灣等球星，其中唔少仲攞到偶像簽名及合照，可謂大豐收。呢班車仔忠實擁躉，之後仲會隨隊到澳門，一於「二仔底死跟」。</p><p>花絮：港迷義做吉祥物</p><p>車路士吉祥物專程由英國嚟廣州為球隊打氣？當然唔係啦，呢位假扮獅子嘅仁兄，原來係一名香港球迷，個名叫Tony（小圖），佢係車路士球迷會會員，之前申請做賽事義工，點知俾車仔安排佢做吉祥物。大熱天時着成咁，Tony話唔辛苦就假，不過有車仔贈品同球員簽名，冇錢收都抵啦。</p><p>花絮：寄存行李盞嘥氣</p><p>賽事臨近奧運，保安工作非常嚴密，新措施係唔畀球迷帶袋入場，賽會特別安排3架旅遊巴，畀球迷寄存行李，但係有成幾千人排隊，大會發覺呢個方法行唔通，最終都用舊方法，手袋經安全檢查後可以進場。</p><p>球迷反應</p><p>香港車路士官方球迷會主席Anson：車路士球員有疲態，上陣時軟手軟腳，不過，首場比賽算收貨。另外，舒夫真高仍未獲新領隊史高拉利重用，這點很可惜。</p><p>廣州小球迷高小白：場波好好睇，好精采，車路士眾多球星中，我最鍾意林柏特，其次就係泰利。</p><p>廣州女球迷錢小姐：我買了900元的門票，有啲貴，不過，難得車路士第一次嚟中國，作為佢哋嘅球迷，當然要入場為愛隊打氣。</p><p>車路士澳門行程</p><p>日期：24/07<br> 時間：12:30pm<br> 行程：抵達澳門<br> <br> 時間：3:00pm<br> 行程：出席賽前記招<br> <br> 時間：5:45pm<br> 行程：到澳門運動場進行公開操練及簽名會<br> <br> 日期：25/07<br> 時間：4:00pm<br> 行程：在新葡京酒店出席簽名會<br> <br> 日期：26/07<br> 時間：8:00pm<br> 行程：在澳門運動場友賽FC成都<br> <br> 日期：27/07<br> 時間：早上<br> 行程：乘機往馬來西亞</p><p>你的意見?</p><p>●你認為昨晚車路士友賽FC廣州，表現如何？<br> <br> 請上 http://hk.myblog.yahoo.com/appleballmen/ <br> 〈球蘋家〉留言</p></body></html>