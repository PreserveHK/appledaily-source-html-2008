<html><header><meta charset="utf-8"><title>寫股只可唱好 - 左丁山</title></header><body><h1>寫股只可唱好 - 左丁山</h1><p>七月二十一日吃過午飯，在馬莎門口碰到分析T，捉住佢閒談幾句。醒起佢在某報專欄已失蹤一段時期，於是問佢：「係唔係生意好得滯，唔再寫股評與一百萬元開倉？」分析T話：「非也，現在啲散戶做大閘蟹者，遍地都係，邊度有錢炒股吖，一於死守，攬住股票不放嘅就大把，故此我哋公司比較得閒；唔寫稿嘅實情係六個月前我開始睇淡，逐步清倉，在報紙專欄叫人平倉，止賺，再冇推薦買入邊隻股。編輯就同我講，讀者唔鍾意唱淡，如果你個專欄平晒倉，讀者會流失嘅，鼓勵我挖空心思，搵幾隻股票推介吓。我當時真係諗唔到喎！於是報紙就咳咗我個欄。」<br> 唔怪得睇報紙股評專欄，專係報喜不報憂，一味推介可買入股票。如果唔係咁，編輯唔高興也。又係嘅，專家在報紙唱淡，散戶冇股可買，都費事買「天氣報」啦。幾年前路經中環某大廈，買周刊時見到成叠財經報紙，問報販何以如此。報販話：「財經報係天氣報，市好就好好賣，市淡就冇人買，呢輪市道差，天氣報咪滯銷囉。」<br> 所以寫股皆講冧巴，至受歡迎。全世界嘅股民都只會記得股神，憎恨末日博士如麥嘉華嘅。大家睇報紙，見到一片唱好之聲時，唔好以為股市專家完全根據數字分析嚟唱好，實則啲專家無論在甚麼時候都傾向唱好！講番分析T，問佢後市點睇，佢話恒指兩次接近二萬一千點，到底而不破，立即反彈，最多可以升到二萬四千點，向股民提供今年最後一次走貨、平倉嘅機會，之後會再次考驗二萬一千點，佢睇勻咁多藍籌股，認為十三號和黃冇乜升過，可攻可守，不妨注意吓。正想學師奶打電話問功課咁樣，問分析T在甚麼水位買和黃，止蝕位與止賺位時，分析T望吓嗰手錶，話趕住返公司開市，一個箭步就彈開幾呎，唔通捉住佢不放咩。後來行完街返到公司，股市已收，仄吓指數，恒指上升658點，報22532，全日成交696億幾，反彈得似模似樣噃，和黃收76.4元，微升毫半，不如再睇吓先。</p></body></html>