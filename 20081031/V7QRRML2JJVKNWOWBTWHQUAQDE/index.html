<html><header><meta charset="utf-8"><title>唔使審生果柑</title></header><body><h1>唔使審生果柑</h1><p>生果金鬧到滿成風雨，連公公婆婆都要上街遊行示威。雖然最終曾特首讓步，將生果金加到一千蚊，不過對於你同我，未夠六十五歲，想拎都未有得拎。但另一款生果「柑」就關我事喇！皆因𠵱家正是「柑」當造季節，無論大陸、日本定台灣，大把得你揀，仲可以入饌，做番幾味自家菜式㖭！<br><br>記者：劉明慧<br>攝影：伍慶泉、楊錦文<br>食譜及示範：盧家傑@Munch行政總廚<br>（尖沙嘴諾士佛臺1號1樓23177887）</p><p>溫州蜜柑出自何處?</p><p>其實溫州蜜柑是由日本智慧和尚由中國溫州市帶返日本加以改良，到1876年明治維新時期，再由日本九州薩摩國傳入美國。𠵱家分佈很廣，南至澳大利亞及新西蘭，北達俄羅斯黑海沿岸。其中以日本栽培最多，目前日本70%左右的柑是溫州蜜柑，屬世界上溫州蜜柑產量最多的國家。</p><p>教煮<br>盧家傑</p><p>17歲入行，有13年經驗，遇上西班牙師傅，輾轉間在意大利、西班牙和法國餐廳工作。年紀輕輕便取得法國藍帶勳章，現時在有機餐廳Munch當行政總廚。<br> <br> 「柑好少拎嚟煮，因為只得香甜味，最多用來做甜品，用法大致同用橙差不多，不過橙就多份酸味，會比柑更突出。如果煮肉會當成照燒醬或蘸點嘅汁嚟用。」</p><p>教揀<br>永富輝哥</p><p>「𠵱家呢個季節柑就最當造，大陸、日本、台灣，遲啲仲會有澳洲、以色列出嘅柑。日本柑就甜啲多汁啲；大陸柑就大個啲但亁身，不過𠵱家多人買台灣柑；日本柑就送禮多。」</p><p>生果柑要識揀</p><p>柑，早在唐朝已經有記載，有成一千三百多年歷史，所以品種多，要揀都揀到眼花。在香港見得最多的是祖國蘆柑、台灣招柑及日本蜜柑，但大家都是柑，究竟分別喺邊呢？</p><p>祖國組<br>蘆柑$10/4個（a）</p><p>無咗潮州柑，巿面就多咗漳州蘆柑。價錢平，因為祖國有大批種柑果園，而柑皮厚，剝皮有少少難，入口亁身無咁多汁，所以比較平。</p><p>新會柑$5/11個（c）</p><p>新會柑是當地的寶，因為好多靚陳皮都是出自新會柑。要認佢都唔難，綠色青BB細細個，街巿果欄實見到，不過果肉好酸，基本上唔會食，只會用來榨汁。</p><p>寶島組</p><p>寶島柑同福建柑屬同品種，都叫做招柑，而且同橙雜交，所以個樣較似橙。</p><p>台灣柑$5/個（a）</p><p>台灣柑味道比蘆柑甜同多汁，屬中價柑。𠵱家買可能太早，要放係屋企2至3日就會變橙紅色，即是熟透可以食。</p><p>日本組</p><p>日本有分早生柑同晚生柑，早生柑係9至10月尾；晚生柑是12月尾，而且還分露地種植同溫室種植，溫室種的當然較貴。</p><p>日本清見蜜柑$52/3個（a）</p><p>蜜柑多汁清甜無核，而清見蜜柑的皮會帶少少綠色，皮比較厚同粗，其實已經熟透食得，唔好以為綠色仲未熟，如果等到無晒綠色，就熟得滯唔好食。</p><p>佐賀柑$228/約10個1盒（a）</p><p>佐賀柑係蜜柑一個好出名嘅品種，皮薄肉紅，入口甜又無渣無核，而且係溫室種，隻隻都有個袋包住種，所以特別貴，日本人多數買來送禮。</p><p>愛媛柑$25.5/8個（b）</p><p>水份多，無核，柑味都濃，皮黃中帶少少綠色，體積比較細。</p><p>日本蜜柑$16.8/10個（b）</p><p>最常見到的品種，細細個，比愛媛柑更青色，入口甜味較淡。</p><p>和歌山蜜柑$25.8/8個（b）</p><p>和歌山有田種植，屬露地種植最有名的品種。</p><p>福岡柑$48/5個（a）</p><p>味道似佐賀柑，皮色帶黃，無佐賀柑咁紅，於戶外種，價錢較平。</p><p>煙三文魚芝士柑柚沙律</p><p>0hr25min<br> 製作難度：★★☆☆☆<br> <br> 沙律入口Creamy，柑就香甜多汁，當作醬伴多士同吃，味道超匹配。</p><p>材料</p><p>煙三文魚100克、忌廉芝士50克、忌廉1湯匙、柑1個、黑胡椒碎/香草/沙律菜各適量</p><p>做法</p><p>1.將柑起肉、皮磨成茸備用。<br> <br> 2.忌廉芝士及忌廉放入攪拌機內，攪至軟身，加入已切粒煙三文魚、香草、柑皮茸及黑胡椒碎攪勻，做成煙三文魚芝士醬。<br> <br> 3.煙三文魚芝士醬放入圓形金屬模中，放上柑柳及沙律菜即可。食時可伴上薄多士。</p><p>貼士</p><p>忌廉芝士及忌廉攪勻前，先放在室溫30分鐘待其變軟，這樣會較容易打勻。另外倒入模後，雪10分鐘味道會較好。</p><p>薑汁柑柚醬燒鴨胸</p><p>0hr45min<br> 製作難度：★★☆☆☆<br> <br> 將柑起柳榨成汁，再煮成照燒醬抹在鴨胸上，鴨胸煎到七成熟，入口有柑的甜香味，亦令肉鬆軟多汁。</p><p>材料</p><p>鴨胸1片、鹽/黑胡椒碎各適量<br> <br> 薑汁柑柚醬料：柑汁3/4杯、橙酒3湯匙、有機蜜糖3湯匙、薑50克、芥末1湯匙、柑皮1個</p><p>做法</p><p>1.將薑汁柑柚醬料放入鍋內，用慢火煮至剩三分一份量，攤凍備用。<br> <br> 2.鴨胸於鴨皮的一面𠝹上格仔紋，用鹽及黑胡椒碎調味。<br> <br> 3.鴨胸用慢火煎至兩面金黃色，搽上（1），放入200℃焗爐焗4至5分鐘至七成熟，切片上碟即成。</p><p>貼士</p><p>鴨胸要先煎皮邊，見收縮及出油便可反轉煎另一邊。</p><p>柑柚巴菲伴椰汁有機薏米</p><p>0hr50min<br> 製作難度：★★☆☆☆<br> <br> 巴菲質感似沙冰又似雪糕，味道甜甜酸酸，而薏米非常有嚼勁。</p><p>材料</p><p>有機薏米1/2杯、椰汁1/2杯、有機蜜糖2湯匙、水1杯、柑2個、乳酪1杯、士多啤梨5粒、藍草莓12粒、芒果1/2個</p><p>做法</p><p>1.將椰汁、水及有機薏米放入鍋內，用慢火煮30分鐘，攤凍備用。<br> <br> 2.柑起肉，與乳酪一起放入冰櫃雪至硬身，兩者取出加入有機蜜糖，放入攪拌機內打成巴菲。<br> <br> 3.將（1）加入芒果攪勻，放入杯的底層，淋上（2），最後加士多啤梨及藍草莓即可。</p><p>貼士</p><p>柑肉及乳酪打勻前要雪至硬身，會較容易打起；而打成巴菲後，再雪15分鐘，巴菲會較企身及好味。</p><p>查詢：<br> （a）永富食品公司27182688<br> （b）一田百貨26941111<br> （c）旺角街巿</p></body></html>