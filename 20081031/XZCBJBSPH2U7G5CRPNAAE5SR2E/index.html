<html><header><meta charset="utf-8"><title>中環在線：共度時艱?彤叔父子齊減薪 - 李華華</title></header><body><h1>中環在線：共度時艱?彤叔父子齊減薪 - 李華華</h1><p>彤叔鄭裕彤父子薪酬縮九成！新世界發展（017）噚日公佈最新年報，彤叔同純官鄭家純08年度薪酬大縮水，彤叔由上年度𢭃2.2億銀，大減99.9%，至今年只收30萬銀董事袍金，原因？之唔係彤叔冇再好似舊年咁，收到價值2.2億銀嘅購股權。</p><p>購股權大幅縮水</p><p>經濟不景，今年新世界冇再送咁多購股權醒班董事，一眾高層收入即時大縮水。純官由舊年2.4億銀薪酬，縮85%至今年只攞3580萬，皆因當中嘅購股權價值由2.2億減至1040萬；不過，撇除購股權價值唔計，基本人工連花紅實際都加咗26%。<br> 老臣子梁志堅收入亦唔見咁截，購股權價值由舊年2.2億，縮剩至今年10萬銀；總薪酬就縮水97%至680萬銀。</p><p>嫡孫人工加一倍</p><p>一眾董事中，總薪酬有加到嘅，就只得彤叔長子嫡孫，即純官大仔鄭志剛（Adrian），今年𢭃510萬薪酬，當中購股權價值增加88%至150萬銀，整體薪酬大升一倍。話晒Adrian作為公司第三代接班人，出面咁多應酬，開支咁多，彤叔又點會待薄呢個嫡孫呢呵。</p></body></html>