<html><header><meta charset="utf-8"><title>Sharp爆紅襯銀　Alfa赤煉鷹王</title></header><body><h1>Sharp爆紅襯銀　Alfa赤煉鷹王</h1><p>Alfa愛快如鷹般嘅車頭，一向夠搶夠響，咪以為換款變成旅行車後會有所收斂，全新147BlacklineTI2.0特別版以紅火球姿態亮相，更加入大量閃閃生輝嘅電鍍裝飾，紅襯銀Sharp到爆，就算喺烈日底下，其耀眼程度一樣唔輸畀太陽伯伯！<br><br>記者：鄭達基<br>攝影：陳盛臣<br>模特兒：Christy（StageModels）</p><p>注重外觀　閃亮型Look</p><p>一直以嚟，我都覺得Alfa147揭背設計過於斯文，似乎稍欠些少驚喜同活力感；不過，今日我竟然對147BlacklineTI2.0特別版一見鍾情！<br> 由抗拒變成接納、接納變成愛上，全拜廠方刻意為147BlacklineTI2.0進行大改造所賜；即使整個揭背車身線條獲得保留，但喺外觀裝飾上，廠方卻毫不吝嗇咁加入大量跑車化電鍍裝飾，所及部份包括兩邊側鏡、車頭鬼面罩、頭泵把入氣柵欄等等，另外又將原來16吋胎軨換大至17吋，同時又加入TI特別版專用尾翼及徽章等配備，從而令賣相變得活力感滿瀉。車廂方面，最大改動係座椅改以黑色加灰色縫邊嘅Design，跟車廂四周金屬面板裝飾，以及新加設嘅TI特別版專用門檻相互襯托起嚟，即時令人感覺搶眼非常。</p><p>改良波箱　坐得舒服</p><p>除外觀同內裝作出適當改動，全新147BlacklineTI2.0原有優點都得到保留；如注入咗TwinSpark技術嘅2.0公升直4引擎，馬力及扭力輸出數值分別為150匹同181Nm，作其搭檔嘅5前速Selespeed半自動波箱，若以手動模式操作時，唔收油轉波令全車乘客一齊「跪拜」嘅情況已不復見。不過，要留意嘅係Selespeed波箱操作同傳統手波相近，只係無咗踩離合器呢個動作而已，所以斜路泊車或起步時，要特別留意車子有否溜後。<br> 車廂跟原有型號相似，空間感亦屬合格，尤其當運載大量行李時，只須放平後排座椅就搞掂，靈活又方便。可惜係若然生得高大，後排中間位就唔太適合，因為腿部可用空間會明顯被前排手枕所侵佔，恐怕全程只能屈膝而坐。</p><p>規格</p><p>引擎：1,970c.c.直4DOHC<br> 馬力：150bhp/6,300rpm<br> 扭力：181Nm/3,800rpm<br> 傳動：5前速Selespeed半自動波，前驅<br> 查詢：AutoSportiva（28778788）</p></body></html>