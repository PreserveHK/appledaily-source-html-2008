<html><header><meta charset="utf-8"><title>「有冇人𤓓到四年扮一個人」<br>劉浩龍聲似Eason霉到喊</title></header><body><h1>「有冇人𤓓到四年扮一個人」<br>劉浩龍聲似Eason霉到喊</h1><p>97年的新秀冠軍劉浩龍（師兄），入行11年星運平平，去年轉投東亞唱片，事業終露曙光。近日推出新碟《lenouvelalbum》，宣傳活動、訪問接踵而來。日前師兄冒着滂沱大雨回到母校拍攝，天空突然放晴，師兄笑說：「我相信雨後總有彩虹！」</p><p>劉浩龍入行等足7年才有機會推出唱片，紅歌未紅到人，唱腔又被指似陳奕迅（Eason）。沒工開時如《喜劇之王》中的橋段，天天打電話搵工作，他說：「冇嘢做嘅日子，我通常留喺屋企，朝早去茶餐廳飲奶茶、之後跑步，夜晚上網到天光，我又send晒demo去各間唱片公司。人哋睇《喜劇之王》見到星爺（周星馳）日日打畀霞姨搵通告嗰段會笑，但我睇到會喊，因為我都係日日打電話搵嘢做。話我唱歌似Eason，咁把聲似真係冇辦法㗎！又唔係刻意，有冇人𤓓到四年仲扮緊一個人呀？」</p><p>「有嘢做我就做」</p><p>試過沉淪日子的師兄未言放棄，正如火花不等人，變幻太多更應珍惜過程，他說：「我有諗過自己係咪真係唔得？真係咁黑？係咪呢個地方（娛樂圈）容納唔到我？但未出過碟又點知呢。呢啲只係一個經歷，嗰陣時，總之有嘢做我就做，2,000蚊拍一個垃圾蟲嘅政府廣告，我都當係一個機會。」</p><p>與鄭融保持神秘</p><p>師兄去年再轉投東亞，似乎是曙光初露，他說：「老闆一視同仁，好重視好錫我。日日都出嚟影相做專訪，唱片賣得唔錯，有大poster宣傳，啲碟放喺唱片舖嘅當眼處賣，真係未試過做宣傳做得咁開心。」<br> 近年師兄與鄭融不斷傳緋聞，問他可曾想過自薦給鄭融的經理人鄒世龍，組情侶檔，他說：「我哋（跟鄭融）不談公事，只談私事。」關係如此親密，為何又不公開其女友身份？師兄則說：「唔會，永遠都會話係好朋友，呢個係極限，留番一線嘅神秘感。」<br> 採訪：王連連<br> 攝影：陳順禎<br> 髮型：JayYeung</p></body></html>