<html><header><meta charset="utf-8"><title>食字號（1）：曬出黃油　揩草食上癮</title></header><body><h1>食字號（1）：曬出黃油　揩草食上癮</h1><p>作為蟹癡最期待夏季的來臨，因夏天正正是蟹季的開始，大閘蟹未到，先以黃油蟹打頭陣，豐腴甘香的金黃色蟹膏，如蛋糕般軟滑的口感，無論是最基本的原隻清蒸，還是去殼拆肉後的蟹粉菜式，同樣令人垂涎三尺，最新食法有以香草鹽焗，芳香滋味，小記一試即上癮。<br><br>記者：區佩嫦<br>攝影：譚盈傑、王文忠、周旭文、伍慶泉、楊錦文</p><p>黃油蟹的誕生……</p><p>黃油蟹即雌性膏蟹，在夏天是產卵季節，最愛棲身淺灘曬太陽，猛烈陽光令水溫升高，蟹膏溶化成油流勻全身，令蟹身變成金黃色，即黃油蟹。黃油蟹多產自鹹淡水交界，如香港流浮山、珠江流域虎門太平及順流而下的后海灣海面等，當造期由端午節至農曆八月，而七月中至八月初質素最好。今年多雨少陽光，蟹的質素雖沒太大影響，只是貨源唔多，價錢較貴。</p><p>師傅教揀靚蟹</p><p>只要將黃油蟹翻轉一看，便知是否靚蟹。朗豪酒店中菜部行政總廚曾超敬師傅表示，揀靚蟹要望其蟹爪關節，若關節呈橙黃色，代表油份充足，呈心形的蟹奄必須飽滿，那才稱得上是一隻靚的黃油蟹。</p><p>清蒸×鎮江醋　最鮮</p><p>食蟹永遠是原隻吃才最滋味，大廚會先將黃油蟹以花雕灌醉，令蟹無法掙扎，不會有斷手斷腳漏油的弊病。蟹的油膏要流遍全身，連蟹腳也滿佈油香，最為滋味！原隻清蒸最原始，較新穎食法是香草鹽焗，將香草的芳香逼入蟹肉，令蟹肉蟹膏別具滋味。
</p><p>狀元紅蒸黃油蟹$476起/a</p><p>最原始的食法，足7両重黃油蟹的蟹膏超軟滑，吃時蘸少許鎮江醋，令蟹肉更鮮甜。</p><p>香草海鹽焗黃油蟹$476起/a
</p><p>以百里香、胡椒及海鹽將黃油蟹原隻包住焗，味道帶少鹹，食落啖啖軟滑蟹膏，還有陣陣香草味，口感新鮮。</p><p>黃油蟹蒸糯米飯$968/d</p><p>糯米加入薑粒及葱花後，與10両重黃油蟹一同放入蒸籠蒸熟，飯有蟹油香，香糯軟滑。
</p><p>鮮荷葉黃油蟹每両$72/c</p><p>為減輕蟹膏的高膽固醇，大廚特意搭上去濕去脂的金針雲耳及菊花。除蟹膏豐腴外，索滿蟹油的金針雲耳亦令人食得滋味。</p><p>生滾黃油蟹粥$488/a</p><p>把12両重黃油蟹加入煮至綿滑的白粥中滾熟，令蟹粥滿佈油香，入口鮮滑，加油條吃更好味。</p><p>竹蔗茅根湯黃油蟹每両$72/c</p><p>把原隻黃油蟹放入熬足4小時的竹蔗茅根老雞湯中浸熟，令湯充滿雞甜和蟹鮮。<br> </p><p>蟹粉×瓜果　最爽</p><p>自問懶惰不愛動手拆蟹，近年推出的黃油蟹粉菜式便最對胃口，其中至經典非蟹粉灌湯小籠包莫屬，蟹的鮮甜充斥於濃湯之中，令人一吃再吃。怕蟹粉太膩，明閣推出的蟹粉菜式則搭上瓜果，以瓜果的清淡中和蟹的油膩，食得更健康。</p><p>黃油蟹灌湯小籠包每隻$30/a</p><p>含足五錢的蟹粉，輕咬外皮，將湯汁一吮入口，滿口都是甘香蟹味。<br> </p><p>西施白玉黃油蟹粉$498/c</p><p>蒸至半熟的黃油蟹拆肉拆膏後，與芽菜、西芹、蛋白等炒香，清甜不膩滯，蘸滿豉油的百頁片更覺清新。
</p><p>黃油蟹粉海皇南瓜羮每位$98/b</p><p>加入蟹粉的南瓜海鮮羮，郁馥鮮味十足，伴上大大隻蝦球及帶子粒，份外矜貴。<br> </p><p>黃油蟹粉鍋巴$198/d
</p><p>將蟹粉以薑、鎮江醋等炒至糊狀，放在泰國飯焦上焗，入口香脆，與嫩滑的蟹粉成強烈對比。
</p><p>黃油蟹粉扒海鮮鳳液$198/d</p><p>鳳液即蛋白，在蒸至嫩滑的蛋白上，放上以帶子粒、蝦粒、蟹粉等炒成的蟹粉芡，惹味香腴。</p><p>黃油蟹粉翠環鳳尾蝦$228/b</p><p>溫室青瓜去籽，釀入原隻海蝦、蝦膠及蟹粉，青瓜鮮甜爽脆，索滿蟹油海蝦精華後，極鮮味。</p><p>紅綠消脂</p><p>黃油蟹脂肪含量較高，龍皇熾哥特別設計兩款專為消除黃油蟹油脂而設的蔬菜汁。紫紅色的為紅菜頭汁，綠色是菜心汁，兩者即叫即榨，加入少許檸檬汁調味，味道酸甜，比食生果更正。飲時要先飲紅菜頭汁後才飲菜心汁，效果至perfect！</p><p>食客有say</p><p>Vivien：最鍾意蟹粉的香滑口感，始終清蒸最好味！</p><p>Wendy：蟹粉鍋粑脆卜卜，好香口好好味！</p><p>Dorothy：我係蟹癡，無論原隻上或是蟹粉菜式都buy。</p><p>a.鴻星（26280698）<br> 地址：尖沙嘴格蘭中心3樓<br> <br> b.明閣（35523300）<br> 地址：旺角朗豪酒店6樓<br> <br> c.龍皇（28952288）<br> 地址：銅鑼灣世貿中心12樓全層<br> <br> d.帝苑軒（27242666）<br> 地址：尖沙嘴帝苑酒店地庫二層&#13;</p></body></html>