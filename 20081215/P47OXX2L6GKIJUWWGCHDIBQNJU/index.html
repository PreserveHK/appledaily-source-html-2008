<html><header><meta charset="utf-8"><title>夕樹舞子濠食鮮雞　直豎拇指！</title></header><body><h1>夕樹舞子濠食鮮雞　直豎拇指！</h1><p>12月8日又發現禽流感襲港，10日周一嶽公佈，香港停止21日活家禽供應，香港進入無新鮮雞食狀態，直到冬至都要捱雪雞，香港人一向嘴刁，新聞上已有不少主婦叫苦，連發哥周潤發也高度關注親身到街市巡視。想搵新鮮雞?惟有去澳門。<br><br>記者：張一豪<br>攝影：黃子偉<br>鳴謝：澳門新葡京樂座劇院</p><p>靚女評靚雞</p><p>好多人放假，都會去澳門搵食，原來澳門實施「不留活雞過夜」政策十分成功，暫時都未有發現禽流感，所以持續有靚鮮雞供應。當地不少食肆更是以新鮮雞做食材作賣點，在香港無新鮮雞的日子，可能成為大家為了「靚雞」而過大海的理由。一年前左右，到澳門搵靚乳鴿，無意中竟遇到不少男人的偶像──夕樹舞子，當時她到澳門表演，由當地朋友帶她到一家名店吃乳鴿，巧遇之下跟她採訪，知道她因為在日本的名氣，因此經常有人找她到不同餐廳試食，久而久之訓練成識食之人，最近知道她又來澳門，決定找靚女評靚雞，相信淨係睇都叫人流口水。</p><p>完任唔掂</p><p>第一隻是在澳門紅街市某燒臘店買的冰鮮白切雞，切了一塊胸和髀肉給夕樹一試，她沉默了一會，原來因為太難食，都不知給甚麼評價好，更問這是否雪藏雞而不是新鮮，我說是，她才鬆口氣。試過加一些薑葱油去吃，雞身滑一點，比較易入口。</p><p>夕樹在澳門的第一啖雞，俾我哋fake，食咗冰鮮雞，𠵱家正式試直豎拇指靚鮮雞：</p><p>似宮崎地雞</p><p>一定要用兩斤半左右的新鮮雞。夕樹覺得口感似在日本食宮崎地雞，肉質嫩滑有肉汁，雞味很濃，連皮都好入味，加薑葱油更香濃。<br> <br> 夕樹話：「這隻雞如果配白酒或香檳，會更加好味!」</p><p>除全雞外，還有雞飯，一碗MOP$30，一碟MOP$42，吃時會加一點自家煮過的秘製醬油。</p><p>龍華茶樓（853-28574456）<br> 地址：罅些喇提督市北街5號</p><p>合日本人口味</p><p>每日指定用鮮雞做，賣完就算，用豉油、玫瑰露及秘方藥材去浸。夕樹試了一口，極鍾意，她本身好鍾意食雞皮，因為有豉油鹹鮮，不會太鹹蓋過了雞味。<br> <br> 夕樹話：「有豉油鹹鮮，啱日本人！」</p><p>李老闆：「一日賣幾十隻雞志在薄利多銷，返貨要幾錢，心中有數啦！」</p><p>定記燒味（853-28521348）<br> 地址：黑沙環馬路37號C地下</p><p>飲啤酒良伴</p><p>用明火焗爐烤製，一拿上枱已經香氣四溢。因為燒過，雞皮香口，一點都不會肥膩，加了香草和咖喱等香料，入口很有東南亞風味，除皮之外，連肉都十分入味，亦不會搶去雞味，不過因為燒的關係，始終都沒有上湯浸的肉質那麼滑，但因為香料的配合，如果有杯啤酒在手，肯定更加精采。<br> <br> 夕樹話：「呢隻燒雞好香，少少亁身，用來送啤酒就一流！」</p><p>聚暻園（853-87934812）<br> 地址：友誼大馬路956-1110號東方文華酒店度假村內</p><p>肉滑雞味夠</p><p>食雞一向給人「漏」的感覺，但這隻雞做得十分清淡，以雞的鮮味取勝。師傅先將雞浸到剛剛熟，保留鮮雞的嫩滑，再加上薑葱吊起雞的鮮味，加上一些上湯玻璃芡，令雞肉入口更加滑。雞味十足，吃得出師傅的功力。</p><p>夕樹話：「雞好滑，好清淡，食到雞鮮味。」</p><p>東怡軒（853-87933821）<br> 地址：友誼大馬路956-1110號東方文華酒店2樓</p><p>半個地膽推介　一吃就知新鮮</p><p>在澳門工作年多的港人龍小姐，閒來會到處搵食，部份搵雞好去處是由她建議。「定記好抵食，MOP$12一個飯盒，用鮮雞仲可以雙拼。」定記的白切雞入口已經有好有雞味，用秘製上湯浸，再吊亁，皮與肉之間有層肉汁結成的啫喱，入口湯汁一溶，不用點薑葱油已很鮮味，胸肉都做得好滑。賣這個價錢，真是無懈可擊。</p><p>定記燒味（853-28521348）<br> 地址：黑沙環馬路37號C地下</p><p>米芝蓮一星雞　脆口有果香</p><p>這隻老陳皮脆燒雞最特別之處，是用陳皮浸出一些香油，燒熱再用來將雞皮淋至脆口，雞皮脆得像碎玻璃，而且帶有一般炸子雞沒有的果香，口感好，夠嫩有雞味外，還有一份新鮮感。</p><p>8餐廳（853-28283838）<br> 地址：葡京路2-4號葡京酒店2樓</p></body></html>