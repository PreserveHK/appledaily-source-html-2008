<html><header><meta charset="utf-8"><title>轆Book：細車玩混能<br>AudiA1ProjectQuattroMINI殺手</title></header><body><h1>轆Book：細車玩混能<br>AudiA1ProjectQuattroMINI殺手</h1><p>潮流講環保，前提下又要慳錢，於是乎間間車廠都開發自家品牌混能車，以科技融合技術而聞名嘅Audi亦唔例外，於上星期正式為港迷引見呢部名為A1ProjectQuattroConceptCar，更係Audi旗下Size最細車型，講到明為針對MINI而開發，汽車電子混合性能強悍，火紅色散發無限魅力！<br><br>記者：梁美甜<br>攝影：楊錦文</p><p>細車偈跑車性能</p><p>Audi全新混能細車，以環保為前提下，相信亦以MINI掀背車為競爭對手而發開，新世代車款命名為AudiA1ProjectQuattroConceptCar，採用1.4公升TFSI引擎，最大馬力輸出達150匹，扭力輸出亦可達200Nm，極速更達201公里。由於係Hybrid偈，車身搭配電池，車身後輪驅動軸上裝置可輸出馬力達41匹嘅鋰電池。加速時，電池能為車身額外提供20.41kgm扭力，以1.4公升引擎小車而言，佢馬力性能絕對高，加埋Quattro四輪傳動裝置，以及S-tronic雙離合器變速系統，無論係起步加速爽快，就算以高速入彎亦絕對快而穩定，咁勁都只係每百公里用4.9公升汽油。最重要嘅係呢部小車係Hybrid偈，即是話可以全電能模式行走，據講喺Charge滿電之下，A1能行最遠距離為每小時100公里，講緊嘅仲要係無引擎嘈吵零分貝之下行走喎！</p><p>無B柱通透設計</p><p>動力核心只可以話係A1魅力之一，講外形，佢亦同樣矚目搶眼。新車以火紅色登場，猶如烈燄燒得人心動，誘發車迷慾望，車身設計獨特而科幻，突破性無傳統B柱設計，從側看，車身無遮無擋，前所未有通透開揚，有啲科幻又具體實在得很。車頭鬼面罩與車身比例而言大得誇張，但又充份展現出新生代Audi家族風格。內裝亦有驚喜，走出傳統以不規則作為方向盤設計，配合圓形冷氣出風口設計，帶嚟點點跑車味道，絕！照道理，排氣量細，又係三門四座車形，仲講到明係家族最迷你車仔，為針對MINI而開發，車櫳空間大極有限啦，Sorry，反而係估唔到嘅大而開揚，車身尺碼為3,910×1,750×1,400mm，2,460mm軸距以及身高都比MINICooper稍遜，但話明係「睇住嚟打」，Audi工程師計晒數，就算坐晒人，前後排頭頂空間都有位剩，仲要尾廂容積大到你唔信，高達240公升，拍得住部房車尾廂，勁！<br> 之不過，到現時階段都仲未係正式喺街上面行，期待真正試駕嘅機會，據透露，A1ProjectQuattroConceptCar最快要喺09年底至係真正同車迷見面。</p><p>AudiA1ProjectQuattro規格</p><p>引擎：1.4TFSI及30kW電動馬達<br> 馬力：150hp/5,500rpm<br> 扭力：24.49kgm/1,600-4,000rpm<br> 傳動：S-tronic雙離合器變速器系統<br> 尺碼：3,910×1,750×1,400mm<br> 軸距：2,460mm<br> 查詢：AudiHK（25281862）</p><p>同場加映RS6</p><p>發佈會當日亦同場介紹咗全新第二代高性能房跑車RS6，白色車身採用V10DOHC雙渦輪增壓器及FSI直接燃油噴注系統，配搭六前速Tiptronic自動波及Quattro系統，5.0公升引擎最大馬力及扭力輸出高達580匹及650Nm，內裝更以豪華房車格局為主調，簡單而言，更出色地結合房車嘅舒適、跑車嘅性能而再度登場。</p></body></html>