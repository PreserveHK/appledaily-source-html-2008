<html><header><meta charset="utf-8"><title>轆Book：<br>無頂無門　四輪KTM遊街方程式</title></header><body><h1>轆Book：<br>無頂無門　四輪KTM遊街方程式</h1><p>KTM，電單車友一定聽過呢個奧地利電單車名牌。<br>新車0-100km/h只要3.9秒？OK啦；車重790kg？嘩，拍得住哈利咁重喎；無車門無擋風玻璃無車頂？唓，你第一日見電單車呀？<br>係，如果X-Bow係電單車，以上規格都唔會嚇呆人，但X-Bow係KTM用德國Audi2.0TFSI偈配意大利Dallara底盤生產嘅四輪跑車！論收視，側面睇似方程式賽車，後面睇似蝙蝠車，我係車主唔戴頭盔戴番個蝙蝠俠面罩，甚麼林寶拉利都要行埋一邊呀！<br><br>文：嘴嚼爺<br>攝：林栢鈞</p><p>突破50年歷史</p><p>首先講講KTM呢個品牌，可能有好多人知啲唔知啲，其實KTM早於1934年在奧地利創立，而1951年已經生產第一輛電單車R100，一直發展到近年主打Supermoto。<br> KTM08年開始投產X-Bow首次進軍四輪市場，今年全球生產1,000部，據知到港新車暫時不過5部，即係喺街度見到佢嘅機會，等於撞到劉華朝偉E神倪震周慧敏是但一個咁難。X-Bow好易認，雖然係四輪跑車，但係無車頂無擋風玻璃無車門，只有碳纖車架同幾塊車殼，不過，X-Bow已經喺多個歐洲國家通過撞擊測試，放心，係凉爽啲啫。</p><p>無遮掩震撼速度感</p><p>咁嘅款，沿途去影相都不斷惹嚟司機師奶靚仔靚女小朋友狂昅，老實，收視率一定勁過林寶拉利，60幾萬車價抵到爛，無頂無玻璃？咪當自己揸電單車囉！論性能，240hp最大馬力數字上唔算好勁，但係Turbo偈配上只有790kg嘅車重，加速力好強，6前速手波緊密好玩，而且因為無擋風玻璃，就算戴咗頭盔都仍有超強速度感，落場感覺絕非其他超跑可比。不過有得有失啦，避震偏向跑車化，如果我坐喺薄薄一片嘅Recaro上面唱歌，震音應該勁過李克勤。</p><p>來自遼寧的車主</p><p>今次揸出街呢部X-Bow車主係嚟自遼寧嘅趙先生，影相當日佢忍唔住嚟咗香港睇吓自己新買件玩具。「外形很美吧，而且性能也很好，我會把這輛X-Bow運回遼寧。也會駕到賽車場玩吧！」沒有香港車牌，趙生惟有坐吓，「加速力很強，不過那排氣聲太靜！」我天性好奇，喂，趙生，話時話你喺遼寧有幾多部名車呀？「法拉利360Modena、Evolution9代、LotusElise等等，摩托車有一輛哈利、兩輛寶馬，你呢？」我呢？我有超時空要塞VF-1J、機動戰士RX-78、完全變形柯柏文，咁啱都有部360，Xbox360，唉，係啦，咁多玩具邊玩得晒……</p><p>KTMX-Bow</p><p>引擎：Audi2.0直四FSITurbo<br> 馬力：240hp/5,500rpm<br> 扭力：31.6kgm/2,000-5,000rpm<br> 傳動：六前速手波，後輪驅動<br> 車價：$650,000（齋版）<br> 查詢：港機汽車（25122246）</p></body></html>