<html><header><meta charset="utf-8"><title>中環在線：李寧當選最得意商家 - 李華華</title></header><body><h1>中環在線：李寧當選最得意商家 - 李華華</h1><p>又到年尾，傳媒行家最鍾意搞各式各樣的選舉，大陸雜誌《英才》就搞咗個08年中國商業得意榜同失意榜，之不過唔係同富豪計身家，只係志在娛樂吓，結果今年最春風得意嘅係前體操王子李寧，最失意嘅就有一棚人──內地中小企老闆，真係一人歡喜萬人愁。<br> 李寧寶刀未老，喺今年京奧開幕禮，一招飛簷走壁，即時人氣旺盛，最受惠當然係旗下同名服裝品牌李寧（2331）。<br> 比亞廸（1211）主席王傳福亦榜上有名，當然啦，先係有股神畢菲特入股，跟住今個月初又宣佈，收到公安機關嘅文件，話撤銷富士康（2038）對佢哋訴訟所進行嘅刑事調查。真相大白股價升，仲唔春風得意咩！</p><p>女富豪失意身家縮</p><p>至於最失意嘅，點解係內地中小企？據《英才》話今年原材料價格上漲、人仔升值、勞動力成本因為新政策出台而大漲，加上環球經濟差，出口大減，呢4大問題就好似4把刀對住中小企老闆，想鬆人，銀行信貸又綁死，所以話佢哋係中國經濟轉型下嘅祭品。<br> 其他失意嘅企業家仲有集團爆出炒燶IKillYouLater（Accumulator）嘅榮智健，同埋股價一落千丈，令身家大縮水嘅前女首富楊惠妍、張茵等。</p><p>08年中國企業家得與失</p><p>《企業家》<br> 排名1　企業家：李寧　企業：李寧（2331）<br> 排名2　企業家：劉永行　企業：東方希望集團<br> 排名3　企業家：朱新禮　企業：滙源果汁（1886）<br> 排名4　企業家：王傳福　企業：比亞廸（1211）<br> 排名5　企業家：馬化騰　企業：騰訊（700）<br> 排名6　企業家：彭小峰　企業：江西賽維LDK<br> 排名7　企業家：潘石屹　企業：SOHO中國（410）<br> 排名8　企業家：史玉柱　企業：巨人集團<br> 排名9　企業家：蔡衍明　企業：旺旺（151）<br> 排名10　企業家：唐駿　企業：新華都<br> <br> 《失意榜》<br> 排名1　企業家：中小企老闆　企業：內地中小企<br> 排名2　企業家：田文華　企業：三鹿集團<br> 排名3　企業家：中產階級　企業：－<br> 排名4　企業家：榮智健　企業：中信泰富（267）<br> 排名5　企業家：張茵　企業：玖紙（2689）<br> 排名6　企業家：楊惠妍　企業：碧桂園（2007）<br> 排名7　企業家：馬明哲　企業：平保（2318）<br> 排名8　企業家：杜雙華　企業：日照鋼鐵<br> 排名9　企業家：黃光裕　企業：國美（493）<br> 排名10　企業家：方興東　企業：中國博客網<br> <br> 資料來源：《英才》</p></body></html>