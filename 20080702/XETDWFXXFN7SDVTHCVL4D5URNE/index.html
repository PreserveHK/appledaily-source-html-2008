<html><header><meta charset="utf-8"><title>數碼達人（1）：<br>唔玩i字頭　流動聲色</title></header><body><h1>數碼達人（1）：<br>唔玩i字頭　流動聲色</h1><p>自「制服原祖」Apple推出iPod以來，唔少Fans撐足咁多代，據講𠵱家2GBShuffle仲唔使三嚿水，連未玩過iPod嘅人都落叠！不過，好多後生仔都唔鍾意着住套「制服」周街行，不如介紹近期熱爆嘅MP3機畀大家，大細牌子、唔同款式乜都有，而且幾百蚊就有交易！<br><br>記者：陳國輝<br>攝影：周旭文、王文忠<br>Model：Edmond、Phoebe</p><p>嚴選！七款最熱MP3<br>日日變裝SonyWalkmanNWD-E025F</p><p>最怕撞衫嘅話，呢款SonyE025F一定啱你！佢總共有超過20款不同外殼畀你換，淨色、斑點、花紋乜都有，仲能夠將機身與USB頭Crossover互襯，想撞款都幾難！<br> <br> 規格：2GB、3行彩色LCD屏幕、約20款顏色、可更換外殼、FM收音機、支援MP3/AAC/WMA/PCM格式、連續播放28小時、83.7×22.3×16.2mm、28g</p><p>音樂鏡盒PhilipsGoGearSA2825</p><p>淨係銀邊加鏡面呢兩大Elements，玩款已經殺晒！更值得一提，原來機面係個四方向鍵，選曲時㩒機身兩旁就搞掂，相當特別。側邊仲配備即時錄音功能，超方便！<br> <br> 規格：2GB、4行彩色LCD屏幕、錄音功能、調平器、20條FM頻道、MP3/AAC/WMA格式、連續播放20小時、41×41×15mm、約35g</p><p>變種iPodASK8307
</p><p>雖知佢擺明「抄」iPod，但拎上手就識穿係A貨。體積比正版iPod細幾個碼，前面有個Mini芒，後面多個喇叭仔，仲支援短片播放格式，2GB夠睇90分鐘戲啦！<br> <br> 規格：1-2GB、1.8吋LCD屏幕、5色外殼、支援視訊及圖片、7種均衡設定、FM收音機、MP3/WMA/AMV格式、50×35×10mm、約25g</p><p>朱古力棒iriverT7</p><p>見到佢，就令小記諗起棒棒糖！T7係一款長條形設計嘅MP3機，相比同類產品佢嘅Size都算大，但好處係內置埋USB2.0，抄歌只要直駁電腦就得。<br> <br> 規格：1-4GB、單色OLED屏幕、5色外殼、錄音功能、FM收音機、USB2.0、MP3/WMA/OGG/ASF格式、連續播放11小時、84×26×11mm、約26.3g</p><p>Lego上身CreativeZENStonePlus</p><p>市面上好多MP3機都採用Metallic材料，感覺有氣勢又夠典雅！但唔係人人都鍾意Grand，呢款Creative剛好相反，全令面膠殼設計，貌似Lego玩具，有紅黑紫藍綠5隻色。<br> <br> 規格：2GB、藍色OLED屏幕、5色外殼、內置揚聲器、32條FM頻道、Stopwatch、MP3/AAC/WMA格式、連續播放20小時、55.6×35.7×17.5mm、約27g</p><p>罕有入電PhilipsGoGearSA2515</p><p>呢款機比同牌嘅SA2825大少少，藥丸形設計，個芒大啲，按鍵又清楚啲；最特別係採用AAA電池，一粒就足夠連續播放20小時，唔使靠電腦充電。<br> <br> 規格：1GB、4行單色LCD屏幕、可用AAA電池、4種均衡設定、20條FM頻道、MP3/WAV/WMA格式、連續播放20小時、99×29×20.3mm、約36g</p><p>真正手指PengBo138</p><p>唔追求大牌子，呢款MP3機應該幾啱你！最突出肯定係外形同重量，不足20g，而且體積比手指仲細，放落袋直頭唔覺佢嘅存在，但操控太簡單，連Display都冇。<br> <br> 規格：2-4GB、體積小巧、USB2.0直駁電腦、MP3/WAV/WMA格式、連續播放8小時、47×22×10mm、約20g</p><p>查詢：AGrade（21528000）</p><p>音響發燒友：Philips聽Live，絕！</p><p>今次搵來音響雜誌專欄作家兼發燒友Daivd嚟試聽咁多款MP3機，等佢評一評邊部至勁。聽過演唱會、Pop以及懷舊音樂三大類，究竟邊一款最掂呢？David話：「Sony玩人聲自然啲，聲底比較潤，聽蔡琴呢類純人聲歌曲最有Feel；但係Creative同iriver表演就麻麻哋，前者音色侷促，聽Live似喺K房推大個Echo，後者就音色偏暗，人聲仲有少少鬆郁矇㖭！PhilipsSA2825音色最清爽同討好，聽過Live同埋流行歌，覺得佢最正！」</p><p>MK民意：乜牌都撐！<br>阿傑　售貨員</p><p>「一直都玩開Creative，始終係腦場一哥嘛，聽講以前iPod個餡都係佢哋造嘅！」</p><p>Helena　學生</p><p>「用緊Samsung機，唔記得邊隻型號，長方形嘅，容易收藏，聲都唔錯。」</p><p>Pinky　模特兒</p><p>「最鍾意就係iriver，冇乜特別原因，但係成班Friend都用佢，聲一般啦！」</p><p>李先生　學生</p><p>「梗係Sony啦！外形好潮，又出自Walkman世家，係老牌子，必撐！」</p><p>Anna　學生</p><p>「講質素我撐Philips，款式同埋聲色都唔錯，幾乎全屋家電都用佢㗎！」</p><p>阿潮　售貨員</p><p>「幾隻牌子我都用過，貪佢Colorful，但係我成日轉款，冇邊隻特別有感情。」</p></body></html>