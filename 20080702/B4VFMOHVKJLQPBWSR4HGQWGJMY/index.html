<html><header><meta charset="utf-8"><title>中環在線：畢菲特幫銀行倒米？ - 李華華</title></header><body><h1>中環在線：畢菲特幫銀行倒米？ - 李華華</h1><p>同股神畢菲特食晏嘅網上拍賣，結果以211萬美金（即1646萬港銀）創紀錄價成交，呢個價，連畢菲特知道都嚇咗一跳，股神對《美聯社》記者講，「呢個（價）讓我大吃一驚。」成交價雖高，但股神講明餐飯食三粒鐘，唔會加時。<br> 見完記者，畢菲特喺巡視旗下餐飲品牌D&amp;Q時，仲一邊試飲新產品，一邊同當地6名女童軍傾偈，呢班女童軍雖然年紀輕輕，但見到股神都識得把握時機，問佢大學生應該點樣理財。股神醒咗幾句至理名言話，最好多讀書，少碌卡。佢咁講，即係幫銀行、信用卡公司倒米。<br> 股神話每日收到一大堆有財困嘅粉絲來信，佢將呢班人分成三類：一係失業，二係患有重病，三係因信用卡透支搞到欠債纍纍。所以佢忠告年輕人盡量少碌卡，因為家陣利率高，學生容易孭到一身債。佢仲攞自己嚟做譬如，「如果我18、20歲時就借錢，𠵱家可能已經破產。」年輕人，聽到未？</p></body></html>