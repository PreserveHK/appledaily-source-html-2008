<html><header><meta charset="utf-8"><title>隔牆有耳：肥馬還是愛煲呔的 - 李八方</title></header><body><h1>隔牆有耳：肥馬還是愛煲呔的 - 李八方</h1><p>倒數緊喺政府日子嘅肥馬局長，早幾日宣佈辭職時臨別吐真言，寸爆親疏有別嘅煲呔做不到政通人和，正所謂忠言逆耳，肥馬政治手腕圓滑食慣四方飯，就算劈炮都不能夠得罪人，噚日趁商台長壽廣播劇《十八樓C座》邀請佢去周記茶餐廳嘆咖啡時，把握機會交心表態，改口大讚煲呔係好特首、好上司，講到好似想收番辭職信留低咁滯。<br> 有成40年歷史嘅周記茶餐廳，風雨不改陪伴幾代香港人成長，周老闆、拉表叔同三姑等角色，直情好似聽眾街坊咁，為慶祝開業40周年，周記噚日請肥馬局長客串一集，不過佢唔使扮其他角色，做番自己就得。<br> 高官被指屁股指揮腦袋，在位時少講人話，離開官場後先暢所欲言，好似陳太、王永平同葉劉咁，都係近年批評政府施政問題嘅重炮手，一開聲就烽煙四起火藥味勁濃，肥馬日前忍唔住寸煲呔政府政不通、人不和，八方有理由相信佢事後可能有壓力，否則噚日飲過周記杯金牌咖啡後，唔會改口大擦煲呔對鞋。<br> 肥馬噚日去到周記同周老闆吹水時，被問到對上司煲呔有乜評價，肥馬呷啖咖啡，施施然咁話唔方便公開評論老闆，不過，佢實際意思係話唔方便公開評論老闆嘅缺點，優點絕對唔怕講。肥馬下星期先開始離職前休假，𠵱家仲收緊政府人工，當然唔會唱衰老闆，佢話煲呔係一個好老細，係一個好盡心服務市民嘅領導人，至於親疏有別、政不通、人不和呢啲唔啱聽嘅說話，佢隻字不提，仲亁淨過擦黑板啲粉筆字。</p><p>最鍾意食亁炒牛河</p><p>飲完周記金牌咖啡後，肥馬前言後語咁大分別，究竟呢杯咖啡有乜秘方呢？如果高官飲完周記咖啡後都咁識講嘢，煲呔可能要日日打電話去周記叫外賣，送一百幾十杯去政府總部，咁就唔怕高官失言令佢尷尬啦。<br> 自言平時鍾意去茶檔嘆茶嘅肥馬，噚日透露自爆最鍾意食茶餐廳亁炒牛河，貪佢味濃香口，唔怪得食到佢有個大肚腩，不過自從得悉患咗腦動靜脈血管畸形症後，肥馬話飲食要好小心，多油兼卡路里極高嘅亁炒牛河掂吓都唔得，不過佢話會繼續幫襯茶餐廳，「唔食亁炒牛河，可以食其他嘢嘅。」mailto:pf_lee@appledaily.com</p></body></html>