<html><header><meta charset="utf-8"><title>國有化AIG - 左丁山</title></header><body><h1>國有化AIG - 左丁山</h1><p>美國政府點解救AIG而唔救雷曼兄弟？顯而易見嘅理由係AIG擁資產一萬億美元，業務遍及歐美亞洲，為無數普遍平民提供壽險，如果一旦破產，各地政府為咗國民利益，必定爭相凍結AIG嘅子公司（AIA）嘅資產，引發無數官司，訴訟經年，諗吓都令各國政府頭痛。《華爾街日報》曾經報道，美國財政部之救房利美、房地美，背後受亞洲國家央行所影響，因為冇一間央行唔持有兩房債券也，故此美國財政部宣佈接管兩房之後，亞洲央行負責人（包括中國周小川）都一致讚好，發言表示支持。你估背後冇人做導演嘅咩，一啲權威人士就係收到美國請求之後，公開大力支持美國救兩房嘅。<br> 雷曼兄弟破產，連累美國最大嘅ReservePrimaryFund要為雷曼債券撇賬七億八千五百萬美元，導致每個基金單位價跌至一美元以下（即是呢個貨幣保本基金不能保本），投資者於是蜂擁贖回，令呢個基金大縮水，由六百四十八億美元減至二百六十億美元以下，並且宣佈限制贖回，長達一個星期咁耐。<br> 雷曼尚且如此，你話AIG破產，後遺症之大，難以想像，故此聯儲局雖然老大不願，還是要出手救援，提供過渡貸款八百五十億美元，利息係LIBOR+8.5厘，兩年內可轉換為AIG股票，一旦轉換，美國政府會擁有79.9%股權，換言之，原AIG股東嘅股權攤薄晒，蝕到眼光光，如此救市不救人之模式，人者，即原股東及原管理層。AIG嘅行政總裁上任冇耐，就要鬆人，美國政府派人接管AIG，破天荒創歷史──美國國有化一間巨型私人企業。今年係美國大選舉，奧巴馬陣營趁機大罵布殊政府無能，直斥麥凱因係布殊一幫人，間接壓迫美國政府救AIG，其他公司如果冇AIG咁嘅影響力，唔好幻想美國政府會有動作。<br> AIG在前主席Greenberg主政期間，同時捐款畀共和黨與民主黨，與國會議員及白宮主人維持良好關係。美國與馬來西亞政府談判WTO時期，堅決要求馬來西亞開放保險業予外資企業，其實呢啲所謂外資，就係AIG。美國傳媒當時報導美國談判代表團嘅保險界顧問，就係AIG嘅僱員！美國政府曾視AIG為國寶級公司也。</p></body></html>