<html><header><meta charset="utf-8"><title>我行我素繼續改劇本<br>王喜懶理鄭嘉穎不和升級</title></header><body><h1>我行我素繼續改劇本<br>王喜懶理鄭嘉穎不和升級</h1><p>因拍無綫新劇《烈火雄心III》而鬧不和的王喜和鄭嘉穎，昨日在將軍澳拍攝外景，雖然二人在記者面前扮晒老友合照，但鏡頭外二人卻零交流，令不和傳聞升級。至於經常被指擅自更改劇本的王喜，昨日故態復萌，劇情本要他戴上面罩入火場救人，但他卻自行改成將面罩給假人戴，結果拍攝時吸入濃煙不斷咳嗽，狀甚痛苦。</p><p>王喜和鄭嘉穎拍攝劇集《烈火雄心III》以來是非不斷，先傳王喜因攀珠穆朗瑪峯時患上高山症兼遇車禍，獲無綫總經理陳志雲補償加重他在《烈》劇中的戲份，令同是男主角的鄭嘉穎淪為大茄，繼而又傳王喜經常扮大哥改劇本，令鄭嘉穎極度不滿，遂向無綫製作資源總監樂易玲篤背脊云云，至前日王喜為《烈》劇開工時，因誤以為樂易玲接受電台訪問時指他是最難搞藝人，一度大動肝火，更暗寸鄭嘉穎冇質素，擺明唔妥對方。<br> 昨日王喜和鄭嘉穎齊在將軍澳拍攝《烈》劇一場火場救人戲，劇情內二人是拍住上救人的好拍檔，但現實中他們卻接近零交流，未拍攝前兩人「天各一方」，待記者要求才勉強合照，之後即分頭走。</p><p>改出禍　吸入濃煙不斷咳嗽</p><p>因昨日天氣炎熱，王喜經理人帶同大量汽水到場萬歲，王喜和鄭嘉穎才聚在一起閒聊幾句，之後即分頭整裝準備拍攝。未知王喜可是受上月旺角嘉禾大廈兩位消防員為救人殉職啓發，本來他與嘉穎均要戴着氧氣面罩入火場，他卻自行更改劇本，將面罩給被救的假人佩戴，結果拍攝時吸入濃煙致不斷咳嗽，狀甚痛苦。<br> 王喜表示因飾演被他救出火場的是一名小妹妹，雖然他們拍攝時是用假人，但晚上小妹妹要親自上陣，故決定將面罩給她戴。王喜說：「頭先吸咗啲濃煙，搞到頭好痛，加埋好揦眼，所以自己改劇本，畀個氧氣面罩假人戴，等今晚小妹妹親自拍都唔使咁辛苦啦。」而鄭嘉穎則由始至終戴上面罩拍攝，其間未有問候王喜，空閒時間也只是一個人躲到一旁脫去上衣納凉。<br> 事前兩人分別接受記者訪問，王喜指「難搞」一事純粹誤會，不用再向嘉穎解釋，也不擔心因而尷尬，他說：「嗰間報館當晚已經即時打返畀我道歉，咁呢部係男人戲，唔通是非都要傳僅有嗰幾個女仔咩？算啦，當係幫套劇做宣傳囉。」<br> 鄭嘉穎則說：「我未睇報紙，不過都知道係一場誤會啫，有乜嘢好尷尬吖。樂小姐都冇同我傾過，其實都冇嘢好回應啦。一日喺娛樂圈都會有呢啲新聞，一笑置之就算啦，因為根本就控制唔到。」</p><p>平常心　樂易玲稱一視同仁</p><p>此外，無綫製作資源部總監樂易玲前日凌晨接受吳君如主持的商台節目《嘩！嘩！嘩！打到嚟2008》訪問時，談及無綫一眾小生，當時君如笑着說：「喺TVB芸芸小生入面呢，樂小姐有冇對啲小生嗒糖？」樂易玲搶道：「個個都嗒糖，你自己對佢唔嗒糖，你點可以令觀眾嗒糖呢？個個小生都嗒糖！」君如繼續追問：「唔得，你要講幾個……」樂易玲說：「一見就嗒糖嗰啲呀？三哥囉！苗僑偉，你唔嗒糖咩？有冇搞錯，佢真係越嚟越有型。」<br> 君如又提到田蕊妮將與劉松仁合作新劇，樂易玲即說：「劉松仁都嗒糖呀，我覺得好嗒糖呀！」然後又說：「對唔住，我假假哋都係個高層，我講嘢唔可以好似你咁。」君如再問她有否後生人選時，君如說：「鄭嘉穎！嗰日報紙唔係爆佢幾多歲，佢真係keep得OK。」樂易玲說：「鄭嘉穎OK喎，阿Mo（陳豪）啦呢啲真係好好。」<br> 昨日樂易玲接受本報記者電話訪問時，強調她對旗下所有藝人一視同仁，對於王喜因誤會樂易玲指他是最難搞藝人一度大動肝火，後獲悉是一場誤會而跟樂易玲道歉，她說：「我冇事，唔介意，最緊要藝人對公司有信心。」<br> 採訪：藍文浩　攝影：陳俊強</p><p>娛樂資料庫：惹火王喜</p><p>近日與鄭嘉穎傳不和的王喜，可算娛樂圈中「惹火尤物」，經常有報道指他與劇中演員不和，又擅自更改劇本與監製鬧意見，早於1999年與李修賢合演劇集《雷霆第一關》時，便有傳他不時改劇本惹起對方不滿。年多後再演劇集《鄭板橋》時，又被指改劇本與監製林志華不和，早前拍攝旅遊節目《江山美人》時，也試過與林保怡有不和報道。</p><p>娛樂資料庫：寫真天王vs無綫視帝
</p><p>年齡<br> 王喜：41歲<br> 鄭嘉穎：39歲<br> <br> 入行經歷<br> 王喜：入行前任職警員，92年加入亞視主持節目、同年於商台擔任DJ<br> 鄭嘉穎：93年成為寶麗金旗下歌手<br> <br> 入TVB年份<br> 王喜：96年簽約無綫<br> 鄭嘉穎：02年加入無綫<br> <br> 威水史<br> 王喜：早年出版全裸寫真集，更被選為同志最愛<br> 鄭嘉穎：威水史	早年以歌手身份得到各大頒獎禮新人獎，06年憑劇集《天幕下的戀人》榮膺視帝</p><p>一山難藏二虎</p><p>鄭嘉穎和王喜近日拍劇傳不和，其實不少劇集電影拍攝時會因有兩位同性主角爭戲份傳出不和。</p><p>郭富城vs鄭伊健
</p><p>有傳二人1998年拍攝電影《風雲之雄霸天下》時，因爭唱主題曲而鬧不和。</p><p>宣萱vs張可頤</p><p>傳1996年拍攝劇集《天地男兒》時，宣萱煽動工作人員杯葛張可頤，1997年二人再合作《難兄難弟》時，有指可頤經常遲到，最終互相對罵。</p><p>黎姿vs鄧萃雯</p><p>二人2004年因合作劇集《金枝慾孽》後爭奪無綫台慶頒獎禮的最佳女主角獎而傳出不和。<br> 資料來源：《蘋果》資料室</p></body></html>