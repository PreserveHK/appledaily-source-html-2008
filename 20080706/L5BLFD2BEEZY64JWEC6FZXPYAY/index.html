<html><header><meta charset="utf-8"><title>有誠意搞埋生日會吖<br>求驗客手記：車仔搵鄭潔過橋 - 求驗客</title></header><body><h1>有誠意搞埋生日會吖<br>求驗客手記：車仔搵鄭潔過橋 - 求驗客</h1><p>我求大俠噚日起身發現瞓喺地板，塊面赤赤熱一睇有個手掌印，跟住求大嫂大喝：「噚晚發開口夢叫嗰個鄭潔係邊個嚟？做咩祝佢生日快樂！」我求大俠無奈之下交代始末，心諗呢巴當係鄭潔噚日25歲生日嘅禮物啦！</p><p>鄭潔上周六下午3點左右抵達北京國際機場（即係《蘋果》記者蔡元貴被沒收回鄉卡個機場），隨即引來百人包圍（包括網總官員），更有人捧住個網球場模樣嘅生日蛋糕賀壽。不過，我求大俠就留意到蛋糕面寫有「TCL（中國電器商）」字樣，你話鄭小姐幾有價值？</p><p>官網相大大張</p><p>鄭潔嘅魅力真係沒法擋，就連億萬大軍車路士都要借佢做宣傳。話說鄭潔喺溫網期間入住車路士球會酒店，車仔官網上周五就連出兩條有關佢嘅稿，其一標題係「網球球星入住車路士」，仲有大大張鄭潔握拳相，文尾仲介紹酒店有275間房㖭！<br> 另一篇文章仲hardsell，大相係鄭潔喺酒店前留影，仲派球會電視台訪問對方，當日下午英國觀眾就有得睇。<br> 鄭潔喺訪問中話，好開心可以入住球會酒店，老公張宇日日有波睇，不知幾興奮。我求大俠就覺得車仔有誠意嘅，應該請班主阿巴莫域治、領隊史高拉利等人幫佢搞個生日會，預祝佢生日啦！</p><p>只望搞起中國之旅</p><p>其實，遲啲車仔會去成都打賑災慈善賽，今次擺明係借喺溫網打入4強嘅鄭潔去宣傳，搞起呢次中國行。不過點都好，只要幫得到四川班災民，相信鄭潔好樂意幫車仔一把。鄭潔人靚、好波、心地好，肯定將成為繼劉翔同姚明後，最有商業價值嘅中國運動員。<br> 最後，我求大俠補祝鄭潔生日快樂之餘，希望佢有機會向胡錦濤反映，畀番張回鄉卡我同事，唔係點現場報道京奧，兼同你打氣呀？</p></body></html>