<html><header><meta charset="utf-8"><title>健康blog：穿高踭鞋　髖關節退化</title></header><body><h1>健康blog：穿高踭鞋　髖關節退化</h1><p>高踭凉鞋、小背心加超短熱褲，幾乎係今個夏天女士們嘅標準休閒打扮，長時間着住高踭鞋其實對腳都幾受罪，但啲女士就會話着慣咗就無問題，着番平底鞋反而會唔舒服。不過，大家千祈唔好睇小經年累月着高踭鞋嘅影響，隨時患上「高踭鞋綜合症」（High-HeelSyndrome），有啲嚴重嘅個案，仲因為關節長期受壓而退化要提早換人工髖關節。<br> 最近澳洲物理治療師LizQuinn講，越嚟越多女士因為着得高踭鞋多而受傷要睇醫生，佢估計每10個女人有6個都試過因為着高踭鞋受傷，甚至有啲人會患上高踭鞋綜合症，即係由高踭鞋引發嘅腳痛同腰背痛，問題可大可小。<br> 其中以斗零踭高踭鞋引起嘅問題就最大，因為只得個斗零踭頂起成個人，令身體承受最高嘅壓力，專家形容女士着住對斗零踭就好似叫大象用一隻腳企咁，將成身嘅力放晒係鞋踭一點度，想唔背痛到幾難。</p><p>所謂高踭鞋綜合症其實就係指腰背功能未老先衰，原本只會老咗先出現嘅毛病，好似下腰背痛、膝頭同腳踭痛，甚至最嚴重嘅永久髖關節受傷都會早早出現。少女時代就開始着高踭鞋最危險，佢哋比起同齡嘅女仔高10倍機會出現背痛，所以女士貪靚之餘，都要考慮吓健康，就算唔可以捨棄高踭鞋，都應該縮短着嘅時間，等啲關節可以休息吓。<br> blog主：醫神</p></body></html>