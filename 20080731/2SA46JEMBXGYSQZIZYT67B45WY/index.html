<html><header><meta charset="utf-8"><title>中環在線：究竟鄧聲興有冇分居？ - 李華華</title></header><body><h1>中環在線：究竟鄧聲興有冇分居？ - 李華華</h1><p>華華噚日打開財經版一睇，真係成個人跌咗落地。股評人鄧聲興上星期被周刊踢爆佢結咗婚仲周圍識女仔，佢當日透過電話同華華講，已經同太太分開咗，𠵱家正式同一位財經女公關拍拖，華華問清楚佢寫唔寫得先至寫落去，諗住幫佢澄清下。<br> 點知事隔一周，佢噚日喺報紙登個聲明啓事，話自己冇同太太分居，並一直與太太同住。真係今日的我打倒昨日的我，老實講，如果主人翁當時搞唔清楚自己嘅情況，可以選擇封口唔回應，佢講完之後冇耐，又講另一個版本出嚟，真係令到華華感到相當無奈。<br> 無奈嘅唔單止係華華，上星期同日有另一份報紙都係搵咗鄧聲興之後，寫咗同一個版本出嚟，如果唔係，真係口同鼻拗。老實講，一般人嘅家事，華華同埋讀者都冇興趣理咁多，但名人就唔同，咁究竟鄧聲興有冇同太太分開咗，華華相信時間可以證明一切。&#13;</p></body></html>