<html><header><meta charset="utf-8"><title>任總之言 - 左丁山</title></header><body><h1>任總之言 - 左丁山</h1><p>雷曼兄弟破產之後，世界金融體系走入一個向下旋轉循環，銀行系統備受衝擊，現在連英國都緊急向英國銀行注資，包括RBS、巴克萊、LloydsTSB三大，滙豐亦有資格向英國財政部伸手，但滙豐已經話咗唔需要。滙豐嘅一級資本比率有8.8%，高過晒英國大銀行，在世界級大銀行之中，算係數一數二，當然香港本地銀行嘅資本比率仲高，例如東亞銀行嘅比率超過14%。去年十月，左丁山應邀到一個獅子會午餐會演講，評論次按危機，點知有獅子會獅兄問冧巴，要左丁山講一隻「避風塘股」，當時毫無準備之下，提議買滙豐，認為滙豐可升可跌，但會跌得少啲。眨吓眼，一年已過，滙豐從高位回落三成多一啲，但恒指唔見咗五成幾，其他世界級銀行股跌到四腳朝天，叫做勉強過關。<br> 任總裁話外面風大雨大，請香港人唔好自亂陣腳，好啱聽！香港銀行系統比外國穩健，皆因銀行貸款比較保守，炒賣CDO等字母湯產品比較少，故此撥備亦都少啲，不致影響資本比率。以前有議員政客話本地銀行睇磚頭做事、太過保守，實情係佢哋唔知自己講乜，亂罵一通而已。又有人高呼任志剛下台，當然係亂噏，純粹民粹主義，任志剛明年退休，有晒程序，係正常人事更替，但在呢個關鍵時刻叫任總下台，純粹係搞局，有破壞冇建設。任總喺星期三早上發表談話，加多一兩句，呼籲媒體及政界、政府以持平客觀態度，看待及評論金融危機，此乃經驗老到之言，政客、記者、評論員之中，好多唔識金融經濟，易陷入民粹主義，寫評論有感性，少理性；有激情，少思考；有建議，冇數據，冇理論；總之睇落牙煙，相信任總係有感而發。<br> 外國有緊急措施，提高銀行存款保障上限，愛爾蘭更保證所有國有銀行存款可得百分百擔保。於是有人話香港點解唔提升存款保障，此問題可以討論，但千祈唔好鬧政府反應慢，冇準備！孫柏文，李兆富等，勤力啲寫番幾篇解釋吓啦！&#13;</p></body></html>