<html><header><meta charset="utf-8"><title>MR.五子掃　$100潮物</title></header><body><h1>MR.五子掃　$100潮物</h1><p>金融海嘯殺到，再加上通脹持續不下，雖然買貴衫無錯可以表達你一如既往的生活態度，不過銀根短絀着嚟着去都係嗰幾件，不如買多幾款替換好過，否則搞到好似無衫換咁，人哋見到你都唔開胃啦！今期有尖沙嘴潮舖玩$100潮物開倉，從美日Tee到日牌眼鏡樣樣都有，連環球力捧嘅超有實力男子五人Band「MR.」都落場掃貨！<br><br>記者：陳諾堯<br>攝影：王文忠&#13;</p><p>MR.最愛Mono
</p><p>之前又要返正職又要夾Band嘅MR.，真係日日忙到頭都甩，最終目標只得一個：想多啲人認識佢哋嘅音樂。問勻原來個個都鍾意買衫，但係已經好耐無Shopping過，口味方面最鍾意着舒服Style嘅衫，最好都係Monochrome，唔好太色彩鮮艷，否則同佢哋個Style唔太Match，常餐Look就係SkinnyJeans加Tee。講到減價大家都好興奮，原來呢五個大男孩都鍾意趁減價掃平貨，一次過買唔使嘥咁多時間，又可以因為平而買多啲，淨係睇佢哋今次開倉幾落力掃貨就知啦！
</p><p>主音Alan（右）同Bass手Dash合作得最耐，兩個都鍾意金色字嘅NumberLockItems，真有默契！
</p><p>鼓手阿Tom係MR.裏面年紀最細嗰個，好鬼精靈。
</p><p>中美混血兒Ronny（左）同MJ同是結他手，兩個都好有自己堅持嘅Style。</p><p>老美板牌一嚿水
</p><p>美國板牌TeeTheHundreds只賣$100？無錯。佢喺美國固之然受歡迎，但喺香港反而無乜人識，個人就覺得質地唔錯、圖案Simple，唔鍾意着得咁花嘅最啱買。另外自家品牌Craves最近啲Prints都唔弱，連圈中人Eason、Kary、at17同現場嘅MR.都着上身力撐，貪佢嘅Message夠掂，又唔易周街同人撞款。</p><p>女裝也是紅衫魚
</p><p>身邊有好多女性朋友同我講，點解成日開親倉都係男仔嘢多啲？好彩今次開倉有好多女仔嘢賣，最正嘅就係所有減價Tee都係紅衫魚價，買夠Quota又有禮物送，啱晒我嘅貪心慾念啦！最鍾意happyatomic嘅Tee，質地夠薄又收身，好啱SmartCasualLook。
</p><p>ToteBag潮人擁戴</p><p>最近眼見公司各同事都揹住個ToteBag返工，Size大細又有，咩花款牌子都有，感覺舒服又稱身！如果無揹開ToteBag嘅不妨試吓，呢啲長青Items簡直係潮人必備，$100有個日牌Tote，問你去邊度搵！
</p><p>眼鏡粉絲MustBuy
</p><p>市面上幾十蚊都可以買到個雜嘜黑框，但款式通常簡單無Style，不如加多幾十蚊換番個！推介Mosttcool黑色骷髏骨頭眼鏡，似足Wayfarer款夠襟興，加埋細細個銀色骷髏骨頭公仔，仲有陣Rock味。</p><p>開倉日期：即日起至10月18日<br> 開倉時間：1:00pm-10:00pm<br> 開倉地點：尖沙嘴加連威老道30號1樓<br> 查詢：iloveHea（25738308）&#13;</p></body></html>