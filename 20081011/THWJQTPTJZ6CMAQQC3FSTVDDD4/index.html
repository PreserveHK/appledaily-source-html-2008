<html><header><meta charset="utf-8"><title>轆Book：<br>Fairlady350Z　溫柔速度混合體</title></header><body><h1>轆Book：<br>Fairlady350Z　溫柔速度混合體</h1><p>上網Search雙魚座嘅特性，話呢個星座嘅女仔大多屬男士夢中情人，不過男人係好膚淺嘅動物，成為夢中情人條件可以好多，不過排第一嘅一定係玲瓏浮凸嘅身形。日產Fairlady從七十年代初生，已擺明走狂野極速路線，命名淑女只方便你向公眾交代：「我唔係花花公子，我都好注重內涵㗎！」<br><br>記者：徐影龍<br>攝影：梁細權<br>Model：Ana、Jenny@stageModels</p><p>硬頂金魚</p><p>Fairlady350Z，已經唔係第一次接觸，不過橙銀色車身、誘人曲線，一直令我念念不忘。雙魚座偏向追求浪漫嘅愛情，同Fairlady夾埋好有Feel，雖屬跑車剛猛本質，不過圓潤身形襯番溫柔嘅橙銀膚色，一對小情侶坐喺雙座位桶椅上，自不然令人充滿Fantasy嘅感覺，起碼唔似MK上火紅車身、再搭全車起角包圍，成隻兇獸咁令人敬畏三分；以雙座位跑車嚟計，Fairlady350Z車頭頗為修長，去到頭燈好巧妙咁圓番落泵把，加埋頭冚兩條不明不暗嘅骨位，充份表露柔情似水一面，似足一條玲瓏浮凸嘅金魚，向你搖尾示好。車行仲加入貌似AstonMartin嘅頭唇包圍，靚㗎妹再混高貴鬼妹Feel，令Fairlady靚到去另一個層次。<br> 硬頂版好處係尾箱比開篷版幾乎大一倍，而且內櫳結構同設計都靚啲，起碼座椅後那一條長長車架、刻着大大個Z字兼識着橙燈嘅Design，已經足夠補償開唔到篷嘅失意。<br> 當然，你可大大聲同隔籬位小情人講，今時今日仲揸棍波車，唔係因為鍾意劈車，而係個人念舊，所有波段轉數掌握喺手，亦係雙魚座直覺性強嘅性格表現。</p><p>硬頂版</p><p>開篷劍魚</p><p>另一架銀色開篷Fairlady，玩法就唔同。雖然同樣用280匹V6偈，不過當開住篷嚟飆車，刺激度起碼多一倍，走咗轉大清，直頭覺得自己似條喪游緊嘅劍魚一樣，我頭髮少唔怕吹亂，長髮女士們都無問題。事關架車飆到5,000轉仲係4波時，基本上所有頭髮都只會指向同一方向。因為雙魚座會受冥王星影響，情感易受環境因素而出現變化，呢個時候淑女要收起矜持面孔，放聲大嗌先夠過癮。<br> 咪以為開篷版配自動波，無乜威力，簡簡單單4,800轉扭力已去到最高峯，燈位起步、彎心抽離完全無難度，6,200轉更達到280匹馬力之譜，呢個數字連紅區都未到呀，陰功！唔怪得350Z喺日本有另一個朵──「惡魔之Z」嘅稱號啦，好多GT大賽都仲有人勁改佢嚟參賽㗎。<br> 講番個開篷，雖屬軟篷設計，不過骨架鋪排算密，摺篷時唔會軟瀨瀨，十零秒搞掂，怕曬怕落雨先關篷都未遲。要彈係尾箱要預位擺摺篷，空間極度有限，若身邊女伴鍾情大手Shopping，肯定掃貨變掃興，小心！&#13;</p><p>開篷版</p><p>規格表:</p><p>引擎：3,498c.c.V6DOHC<br> 馬力：280ps/6,200rpm<br> 扭力：37.0kgm/4,800rpm<br> 傳動：6前速手波或自動波，後驅<br> 0-100km/h：5.9秒<br> 極速：250km/h</p><p>查詢：</p><p>橙色硬頂：R-ProShop（28772700）<br> 銀色開篷：富利堡（23330747）</p></body></html>