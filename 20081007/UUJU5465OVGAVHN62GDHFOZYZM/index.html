<html><header><meta charset="utf-8"><title>中環在線：華為猛人過檔百度 - 李華華</title></header><body><h1>中環在線：華為猛人過檔百度 - 李華華</h1><p>內地渴市求人，除咗金融人才，IT精英一樣難求，唔夠人就惟有挖角。百度就挖咗華為前副總裁李一男過檔，據《通信世界》報道，百度董事長李彥宏已向同事發出內部郵件，指李一男擔任百度嘅首席技術官（CTO）。<br> CTO呢個位查實都成年冇人坐過，上任劉建國06年辭職自己搞網站生意，今次李一男坐鎮，會帶領百度一隊IT勁旅，包括首席科學家威廉張及產品副總裁俞軍等。據報道，李一男將直接向李彥宏滙報。</p><p>27歲做副總裁</p><p>李彥宏喺內部郵件度大讚李一男，話對方係中國創新技術領域嘅頂尖專家，喺全球領先嘅技術公司擁有傑出管理經驗。<br> 咁查實李一男又的確幾猛料，27歲就做咗華為副總裁，管住超過5000人。佢00年跳出去創業，06年重入華為做首席電信科學家。之但係華為做通信技術為主，百度主力搞網站，呢次跳槽可以話係新挑戰。</p></body></html>