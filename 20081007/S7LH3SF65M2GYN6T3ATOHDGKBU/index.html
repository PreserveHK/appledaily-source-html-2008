<html><header><meta charset="utf-8"><title>中環在線：<br>股市大跌　賭王：我身家冇少到 - 李華華</title></header><body><h1>中環在線：<br>股市大跌　賭王：我身家冇少到 - 李華華</h1><p>噚日重陽，咁啱係賭后何超瓊（Pansy）旗下嘅天機公關廿周年紀念，佢哋搞咗個酒會，賭王老竇何鴻燊同世伯彤叔鄭裕彤一齊嚟捧場。唔知係咪市況差，一向受傳媒歡迎嘅彤叔，似乎冇乜心情同傳媒講股，反而啱啱喺葡萄牙攞咗傑出企業家勳章返港嘅賭王，依然興致勃勃。佢話經濟唔好係歐洲嘅事，唔關香港事，仲不改牙擦本色，話港股咁跌法佢「一啲都唔擔心，身家又冇少到，有乜所謂啫，我又唔買股票，唔買唔賣。」</p><p>唔掂股票冇損手</p><p>賭王咁講，即係唔掂股票就冇損手啦。華華記得上個月中賭王都話自己唔炒股票，全部放晒喺夾萬，所以跌市都可以照樣大覺瞓。既然身家冇少到，咁究竟佢老人家身家有幾多個零呢呵？佢忽然謙虛話：「好少啫。」咁有冇十個零？佢嘻嘻笑回應：「冇！」咁即係唔過100億啦，不過，華華記得，今年初《福布斯》公佈香港40大富豪榜，賭王以超過700億身家，排第五。咁究竟係賭王身家縮咗唔認，定係有百億身家佢自己都唔知呢？究竟賭王邊句先真呀？<br> 賭王身家真係唔受市況影響？好難講。前日幾隻濠賭股全線報跌，賭王揸住超過一成股權嘅信德（242）跌5.11%。睇埋半年前4月份高位，信德由10.84蚊跌到得番前日收市2.23蚊，跌近八成。仲有佢揸控股權嘅澳博（880）前日都跌咗3%。睇嚟賭王都好睇得開！</p><p>何超瓊呻俾人累</p><p>佢愛女Pansy就未到呢個境界，佢噚日喺同一場合，向傳媒大呻俾人拖累。佢話：「我哋（指信德）唔係一隻賭業股，受牽連都有少少無辜，我哋有資產、有土地。」<br> 不過佢補充，若然澳門博彩業受影響，佢哋都會受牽連，仲話覺得整體經濟會進入一個低增長期，要幾時先彈番起呢？就要等整個經濟市場康復，佢哋好難做到一枝獨秀咁話。<br> 李華華<br> mailto:LiWaWa@AppleDaily.com</p></body></html>