<html><header><meta charset="utf-8"><title>中環在線：港人投資愛問屋企人 - 李華華</title></header><body><h1>中環在線：港人投資愛問屋企人 - 李華華</h1><p>雷曼苦主呢輪日夜追討想攞番血汗錢，唔少人話係聽咗銀行同證券行啲職員講先買。原來香港貴為國際金融中心，但散戶仍然係人講乜，佢就買乜，投資態度唔多成熟。不過，最近有調查發現，香港人投資理財其實唔多鍾意搵專業人士幫手，理財投資寧願問親戚朋友。</p><p>7%受訪者寧問老闆</p><p>調查係蘇黎世國際人壽搞嘅，由舊年10月開始，6個月內同400個高資產值客戶做調查，再喺今年4、5月時做詳細面談。54%受訪者多數搵家人同朋友畀理財意見，而唔靠專家。33%就話靠自己判斷。不過，都有30%受訪者話會向保險從業員徵詢理財意見，36%就話會向私人銀行嘅職員查詢。<br> 嗱，唔好以為佢哋嫌專家收費貴噃，只係得7%受訪者話會因收費問題，唔搵專家畀意見。咁究竟係咪因為信自己人好過信外人呢？<br> 最有趣係，有7%話會問自己個老闆。咁都可以理解嘅，老闆成盤生意都搞得掂，應該理財有道。</p></body></html>