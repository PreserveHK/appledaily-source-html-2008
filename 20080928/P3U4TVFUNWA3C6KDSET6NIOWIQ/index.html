<html><header><meta charset="utf-8"><title>中環在線：蓋茨色誘股神學電腦 - 李華華</title></header><body><h1>中環在線：蓋茨色誘股神學電腦 - 李華華</h1><p>股神畢菲特親自授權出嘅自傳，今日香港會同美國同步推出，但本書部份內容就喺英國《金融時報》偷步登咗少少，上周末佢哋就出咗段股神同蓋茨初遇時嘅趣事。<br> 話說喺91年7月某個星期五，畢菲特一早跟隨朋友去蓋茨屋企做探訪，初時兩位富豪對呢次見面都冇乜興趣，蓋茨甚至同佢阿媽講，「我唔識啲只係識投資同買股票嘅人」。不過蓋茨媽堅持，阿仔先至現身。<br> 兩個猛人一見面，講嘅唔係天氣呢啲客套說話，而係即刻入正題，股神問蓋茨：「IBM將會越做越好，會唔會成為微軟嘅競爭對手？」蓋茨嘅回應都好直接，叫股神買兩隻股票，一隻英特爾，一隻就係微軟。兩人就係咁開始話題，仲傾到雞啄唔斷㖭。<br> 最後蓋茨游說股神買電腦，股神就話個腦轉一轉，就計到自己要交幾多稅，使乜用電腦。蓋茨於是用到色誘一招，話搵個最靚女嘅員工，上門教股神用電腦，總之過程唔痛苦兼好愉快，之不過股神竟然唔受，照樣拒絕。</p></body></html>