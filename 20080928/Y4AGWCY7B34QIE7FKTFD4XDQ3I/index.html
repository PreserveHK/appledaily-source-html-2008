<html><header><meta charset="utf-8"><title>敏妮Talk：等大孖沙出手 - 溫敏妮</title></header><body><h1>敏妮Talk：等大孖沙出手 - 溫敏妮</h1><p>前一個星期，全球央行及各國政府都出手救市，其中最有創意係大陸國資委呼籲央企自救，回購同增持自家公司嘅股票。呢一招，刺激大陸股市升停板，仲益埋港股。不過，前一個星期股市大奇迹日，港股單日轉向，好多散戶之前睇淡唔敢撈，第一日追唔切，第二日唔敢追，敏妮都係其中一分子。<br> 敏妮雖然相信逆向思維，人心虛怯往往係入市時機，但貿然入市，始終唔安心。費事入咗市成晚瞓唔着，所以繼續忍手。其實，喺呢啲人心虛怯嘅大時代，大家都想搵到真正明燈，股神畢菲特近排就連番出手買嘢，但係咪代表家陣係入市機會？敏妮同公司位auntie就仍然等緊心中明燈出現。</p><p>貿然入市唔安心</p><p>講到自救，除咗企業回購自己公司，其實好多上市公司嘅大股東，當佢哋覺得自己公司嘅股價跌得低殘時，亦都會出手買返自己公司嘅股份。係咪大股東增持都可以有效支持股價？當然唔可以一概而論，但有陣時又的確有啲參考價值。<br> 07年5月29號開始，至同年7月11日，李嘉誠共16次增持長實（001），由平均每股100.124蚊買到平均108.46蚊，其後長實股價開始回升，直至嗰年嘅10月，升至158.5蚊。另有個規模細啲嘅，05年6月13號至22號，喺股價大概72、73蚊左右增持咗7次，同年8月股價升到88.7蚊。</p><p>大股東增持撐股價</p><p>仲有係好少出手嘅新地郭氏兄弟，由07年5月21日至6月28號，郭氏兄弟增持咗8次，由最低88.86蚊，增至最高94.67蚊，之後嘅10月新地（016）股價已見百五蚊。<br> 如果你相信呢兩個大孖沙跟得過，咁郭氏兄弟單單喺今個月已經6次增持新地，家陣就等緊李嘉誠出手。<br> 溫敏妮<br>  http://wanmanli.com/blogs/ </p></body></html>