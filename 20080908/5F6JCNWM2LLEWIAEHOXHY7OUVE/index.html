<html><header><meta charset="utf-8"><title>中環在線：電企員工月薪兩嚿水 - 李華華</title></header><body><h1>中環在線：電企員工月薪兩嚿水 - 李華華</h1><p>經濟衰退，最慘就係一眾打工仔，因為成為企業首先開刀嘅對象。內地《東方早報》調查咗六個行業，包括房地產、電力、證券行、機械製造、能源同紡織，都已經有裁員減成本措施。</p><p>減工資刺激員工</p><p>其中重災區首推電力企業，由於成本上升，今年部份電力企業開始減薪，報道以大陸上市嘅豫能控股為例，睇番間公司嘅年報，上半年冇大幅裁員，但1159個員工，半年每個員工平均工資只得1216蚊，即係每個月平均得200幾蚊。<br> 至於房地產行業，報道話，內地77間房地產上市公司中，有16間調低咗員工嘅薪酬，其中一間叫海泰發展嘅發言人話，雖然上半年業績好咗，但未達預期，所以公司都會減工資，刺激吓員工，仲話如果下半年可以達到目標，就有獎金，否則就真係要減薪。相關行業如房產廣告設計公司，業務都縮咗成半，搞到要跟住裁員。<br> 報道又提到能源股中石油（857），之前被內地傳媒誤指會裁8萬個員工，後嚟中石油已有高層澄清。雖然話公司冇提過裁員，但就承認壓縮人員，同裁員嘅分別係，後者等於自然流失兼凍結人手。</p></body></html>