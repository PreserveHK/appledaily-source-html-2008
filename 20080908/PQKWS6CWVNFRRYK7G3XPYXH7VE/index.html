<html><header><meta charset="utf-8"><title>中環在線：國資委全球搵法律人才 - 李華華</title></header><body><h1>中環在線：國資委全球搵法律人才 - 李華華</h1><p>中國地大物博，勁人輩出，但國資委請人仍然要全球性招聘。究竟搵乜嘢人咁緊要？咪就係法律人才囉！<br> 要全球性物色人才，呢個職位要求當然嚴格，其實，過去5年，國資委想請17個總法律顧問，但被錄用嘅只得11人，可想而知呢個崗位幾咁難搵人。遵守法紀，對法律同埋經營管理有一定認識就不在話下，仲要做到承上啓下，可以平衡企業內外嘅各種關係。<br> 據新華網引述一位企業總法律顧問講，作為法律顧問，要提供專業意見，企業決策合唔合法，作為法律顧問當然要負責，不過，難就難在，法律顧問唔可以參加董事會、黨委會，只係可以列席總經理辦公會。簡單嚟講，高層次嘅會你冇份參與，淨係可以入去開啲低層次嘅會，但高層嘅決策你都要負責，同綁住雙眼掟飛鏢冇乜分別。<br> 要符合晒所有條件真係唔易，難怪06年到𠵱家，有成1200人報名，只有11間企業得償所願，搵到合心水嘅人選。</p></body></html>