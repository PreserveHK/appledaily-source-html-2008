<html><header><meta charset="utf-8"><title>為錢誤國 - 左丁山</title></header><body><h1>為錢誤國 - 左丁山</h1><p>泰國商人Ｖ係華裔，居港多年，身懷泰國護照、香港身份證、特區護照及回鄉證，唔係聽到佢講泰文，都唔知道佢係泰國人。泰商Ｖ最近睇電視，知道曼谷街頭示威不絕，政府宣佈進入緊急狀態，好唔安心，不顧太太反對，立即飛回曼谷親身觀察，周圍索料。泰國財經界好講人脈關係與邊間學校畢業，Ｖ君讀完「易三倉學院」就入「法政大學」，皆著名學校，校友遍佈政商銀行法律新聞界，好快就聽到一啲「內幕消息」。<br> 左丁山搵咗佢幾日查問泰國消息，知道佢人在曼谷，於是約定佢回港後茶敍。呢日中午見到佢，Ｖ君好唔開心咁嘅樣子，佢話：「泰國政客實在腐敗，冇希望咯，大家都係為咗錢啫，上咗台就有權貪污抓錢啦。講什麼民主政治，精英政治，都係呃人嘅！」貪污已深入泰國民心，此病有排醫，唔講住，短期內政局如何發展下去？Ｖ君話：「收到料，軍人唔會政變，因國會還要通過向法國購買戰機議案，交通界要向中國長期租入巴士（busleasing）議案，兩者涉及銀碼近千億泰銖，唔可以亂嚟。據講呢兩個議案會在九月底之前通過，之後由總理簽署，十月初就會有新局面。」<br> 近千億泰銖買貨合約，有人飲肥仔水咯，於是新局面不外乎沙瑪總理（Ｖ君話沙瑪係華裔，姓李）辭職，宣佈解散國會，重新選舉或者宣佈全民公投。沙瑪等人嘅「人民力量黨」擁有大把資源，農村鐵票夠穩陣，贏得選舉或公投不是問題，到時又係沙瑪掌權啫。反對派又點呢，Ｖ君話「人民民主聯盟」嘅領袖Sondhi（佢用泰文讀，發音近乎廣東話──喪Ｄ）祖籍海南，貌似知識分子，曾與他信攬頭攬頸，後來因財失義，鬧翻咗，此人不可靠，信佢就係喪一Ｄ。Ｖ君聽到親政府、反政府雙方都有派錢，向示威者派五百銖一日，請人上街做「媒」，矇查查之人憑熱血上街嘅，就係雙方嘅「花紅」。Ｖ君講故事，愈講愈面紅，幾乎流出眼淚，哀國家之無望也。</p></body></html>