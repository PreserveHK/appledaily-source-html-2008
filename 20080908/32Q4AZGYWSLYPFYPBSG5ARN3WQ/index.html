<html><header><meta charset="utf-8"><title>螢錶潮突</title></header><body><h1>螢錶潮突</h1><p>新一年度開學已有一星期，過了一個好玩嘅暑假後，唔知道各位學生哥做足準備返學未呢？買晒靚書包、返學鞋，又有無買漏隻靚手錶呢？做人就最緊要守時準時，特別係做學生，要校準鬧鐘睇啱時間返學，唔遲到就操行分都攞爆燈！戴住隻五顏六色嘅手錶返學，夠Sharp醒時讀書溫習都起勁啲，仲包你追貼個Trend一定「螢」得起，唔再係一個Typical嘅蛀書蟲。大家快啲儲錢嘞！<br><br>記者：陳諾堯<br>攝影：譚盈傑<br>Model：Asaya@Calcarrie's<br>Makeup：CoCoWong<br>Hair：Francis@HMPrivateI</p><p>整色整水玩具錶</p><p>自06年3月登陸美國，ToyWatch旋風已一發不可收拾，城中勁多紅星撐不特止，行行吓街都見到佢有不少Fans。最抵死係唔少同一價位的錶牌，食埋呢條水做抄襲者，咁反而令ToyWatch越煲越紅。剛剛過去的夏季潮興NeonColours，ToyWatch就睇啱呢個年輕人Trend，一改過往專出透明亞加力膠錶帶的慣例，一次過轉玩12色螢光錶款，而且一推出好多款已經賣斷市。講真，呢批錶睇落仲Toy過以前嗰啲，不過做得潮流錶界鼻祖，越玩越癲先至可以傳承錶牌真正涵義。另外最新出嘅Toy-Naked系列都好有睇頭，同以往嘅ToyWatch款好唔同，係男士之選。</p><p>超抵戴全日本機芯</p><p>市面上「MadeinChina」的產品越來越多，想搵啲好似日本造咁高質素嘅嘢都難難哋，就算有都會好貴。最近我就睇中咗精工入嘅IsseyMiyakeTrapezoidal腕錶系列，款靚不特止，最緊要就係餡靚。全隻錶都係日本製造，加上日本機芯，都係三千蚊有找，好抵玩。設計師深澤直人將錶面尺寸加大，再配上全新彩色的外殼及錶帶，令成隻錶都好Sharp。<br> 想買再平啲又有型有款的話，Alessi都算物有所值，同樣是日本機芯，質素高，錶款簡約易襯衫！</p><p>學生妹玩盡Cutie</p><p>CheCheNewYork向來都係走少女Girlish路線，今次就出咗一批比較可愛的BlingBling膠錶款，當中有Cupcake和貓頭鷹圖案等。我係糕餅粉絲，就梗係捧Cupcake場啦，間唔中扮吓Cutie都唔錯！如果想Plain啲，法國品牌MCMarieClaire嘅錶款好Young，設計都係偏向少女Style，仲大部份都係一千蚊樓下，鍾意粉色嘅妳可以一試。</p><p>查詢</p><p>（a）Alessi（24945592）<br> （b）CheCheNewYork（28822979）<br> （c）IsseyMiyake（24945592）<br> （d）MCMarieClaire（25592011）<br> （e）ToyWatch（28318917）</p></body></html>