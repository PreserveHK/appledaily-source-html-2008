<html><header><meta charset="utf-8"><title>自爆當年扮工程師<br>中環在線：馬化騰靠QQ追老婆 - 李華華</title></header><body><h1>自爆當年扮工程師<br>中環在線：馬化騰靠QQ追老婆 - 李華華</h1><p>家陣好多人上網都用假名，隱瞞身份識女仔，呢一招，原來騰訊（700）主席馬化騰都試過，佢就係咁追咗個老婆返嚟！</p><p>北京邂逅深圳行禮</p><p>綽號「QQ之父」嘅馬化騰接受《上海證券報》訪問，自爆當年追太太，全賴QQ呢個網上溝通系統，最初仲隱瞞「QQ之父」嘅身份，但就冇講用乜嘢假名，「我和太太就是通過QQ認識，不過當時她也不知道我是誰，我就說我是工程師。」<br> 為人低調嘅馬化騰，連結婚都一樣低調，冇乜傳媒報道過，據知騰訊04年喺香港上市時，當年32歲嘅馬化騰仲係單身富豪，所以佢結婚應該係呢幾年嘅事。<br> 據網上路邊消息話，佢同太太最初係網友，第一次見面喺北京，婚禮喺深圳進行，只請幾個老員工同老友，所以冇乜人知。<br> 佢仲自爆已經做咗老竇，「有小孩了，要照顧家裏，會佔用一些時間……」<br> 雖然有銀有仔有老婆，但佢唔覺得自己特別有錢，話都係普通家庭，除咗住間屋大啲，生活冇乜大變化，「潮州人習慣喝粥，（現在）還是這樣。」<br> 家陣馬化騰依然成日上網，不過梗唔係追女仔啦，而係上拍賣網買嘢，買乜唔重要，志在攞靈感，因為要學吓電子商務，為未來發展鋪路。</p><p>上拍賣網攞靈感</p><p>據《新華網》講，馬化騰預計3年後互聯網會進入「超級競爭」階段，增長率步入「平緩期」，所以呢幾年要盡量擴大版圖，圈多啲地（盤），佢又話：「在冬天裏過份謹慎反而會喪失機會，對於未來長遠發展不利。」<br> 李華華<br> mailto:LiWaWa@AppleDaily.com</p></body></html>