<html><header><meta charset="utf-8"><title>隔牆有耳：一唔落　炒大鑊 - 李八方</title></header><body><h1>隔牆有耳：一唔落　炒大鑊 - 李八方</h1><p>政治冇永遠的敵人，更冇永遠的朋友。自由黨選舉失利後大決裂，梁君彥、梁劉柔芬同林健鋒三人拉隊退黨，富貴黨僅剩劉健儀、方剛同張宇人留守立法會。雖然各行各路，但六個人都話再見亦是朋友，甚至唔使調位，可以繼續喺議事廳內排排坐；言猶在耳，兩班人噚日終於𢱑爛塊面公開炒大鑊，六個人之前扮friend原來假到出汁。</p><p>昔日黨友𢱑爛塊面</p><p>梁君彥噚日喺立法會內務委員會上，突然提出成立一個小組支援中小企應付金融海嘯。呢個問題按規矩應該由工商事務委員會討論，而工商事務委員會主席係自由黨方剛，梁君彥想另起爐灶，所為何事路人皆見，議員個個挑通眼眉，對於兩班人「黨爭」，一於蹺埋雙手等睇戲。<br> 方剛還拖話既然中小企水深火熱，工商事務委員會聽日開會傾都得，可惜之前一直冇人出聲，暗寸梁君彥後知後覺。梁劉柔芬就chock個可憐樣出嚟，話希望大家憑良心講嘢，聲言接獲好多中小企求助個案，邊個議員唔支持成立小組，就好似照妖鏡咁即時現形，對唔住中小企。<br> 梁劉柔芬講到咁盡，張宇人對前黨友都唔使客氣，話自由黨處理好多中小企個案，有人無能為力做唔晒，可以轉介畀自由黨。兩班人公然私片，卿姐睇唔過眼出聲，話議會大把正經事傾，自己人黨爭無謂擺出嚟獻醜嘥大家時間。<br> 條尾俾人踩到正，林健鋒、梁劉柔芬唔再整色整水，惡人先告狀咁款，話根據議事規則，一個議員唔應該猜測其他議員發言動機，否則好有冒犯性；梁君彥則死撐另起爐灶並非要架空方剛，但又講唔出有乜必要另設小組，總之講多錯多，十分捉蟲。</p><p>唔讓路畀疑似盟友</p><p>噴完口水，議員投票否決成立小組，多個之前聲言考慮同退黨三人組結盟嘅獨立議員，迴避黨爭，都冇投贊成票。會後梁劉柔芬頂住道氣，同「疑似盟友」林大輝狹路相逢時唔肯讓路，話對冇立場嘅人，唔使讓路佢行！林大輝慘成發洩對象，個樣好無辜。政治只講實力，退黨三人組有幾多斤両，自己心知肚明，早知如此，何必當初？<br> <br> mailto:pf_lee@appledaily.com</p></body></html>