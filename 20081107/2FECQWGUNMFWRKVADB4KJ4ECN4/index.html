<html><header><meta charset="utf-8"><title>又關菠蘿事？</title></header><body><h1>又關菠蘿事？</h1><p>港仔文化水平低，連鬧人都缺乏詞彙，動不動就爆粗，實在太無品。其實廣東話本身已經有好多關於食物嘅抵死俗語，鬧人啜核到肉。知道點用呢啲俗語，就算俾人鬧你菠蘿雞，都唔使一碌葛咁戙喺度，O晒嘴唔識駁嘴啦。<br><br>記者：吳允冲<br>攝影：譚盈傑、黃子偉&#13;</p><p>生果篇<br>菠蘿雞　PineappleChicken</p><p>【解釋】：專佔人便宜嘅無賴<br> 【出處】：廣州波羅廟賣「波羅紙雞」，俾善信賣返屋企圖個吉利。除竹枝同紙外，真雞毛仲會黐喺雞身，引申歇後語「一味靠黐」，諷刺人鍾意佔人便宜。<br> 【例子】：佢次次食飯埋單都借尿遁，正一菠蘿雞。</p><p>混吉　BlendTangerine</p><p>【解釋】：搞搞震無幫襯<br> 【出處】：以前飯店，餐前會奉送一碗無湯料味精水，稱「吉水」，好多無業游民齋飲吉水唔點菜，唔畀錢拍拍屁股走人。生意做唔成，店主指呢班人混吉。<br> 【例子】：試十幾件衫都唔買，混吉！</p><p>肉類篇<br>炒魷魚　FriedSquid</p><p>【解釋】：被解僱<br> 【出處】：以前廣東人打工，帶埋被鋪留宿，被炒捲被鋪走人，形狀有如落鑊捲起嘅魷魚，故稱炒魷魚。<br> 【例子】：老闆想炒我魷魚，等我遞咗封辭職信先。</p><p>捉黃腳雞　CatchYellowFeetChicken</p><p>【解釋】：捉姦在床<br> 【出處】：公雞腳比母雞腳深黃，醒目唔易捉，不過死穴係鹹濕，當母雞出現，公雞會飛撲上前作勢交配，呢個時候公雞無防範，捉雞腳手到擒來。<br> 【例子】：夠膽滾？捉佢黃腳雞先！</p><p>砌生豬肉　BuildRawPork</p><p>【解釋】：做假證據屈人<br> 【出處】：「生豬」指Charge，解落案控告，粵音「差廚」，與「生豬」音近，稱「生豬肉」都係貪順口，更加生動。「砌生豬肉」全句就係有組織明屈，有製造不利證據嘅意思。<br> 【例子】：佢砌我生豬肉，我無做過，我係寃枉㗎法官大人。</p><p>蔬菜篇<br>燉冬菇　StewWinterMushroom</p><p>【解釋】：被降職<br> 【出處】：早年警員軍帽狀如冬菇，稱「冬菇帽」，便裝警員犯錯降職，做番軍裝就要戴番冬菇帽，俗稱燉冬菇。點解「燉」？因為「燉」同「褪」讀音近，有倒退之意。<br> 【例子】：燉冬菇好過炒魷魚，起碼保住飯碗。</p><p>發漚豆<br>IssueSoakBean</p><p>【解釋】：眼光光，魂遊太虛<br> 【出處】：豆芽係「發」同「漚」出嚟嘅，廣東人借用農業術語，暗喻難得正果，形容人得個諗字又乜都諗唔出。<br> 【例子】：上堂唔留心聽書，淨係識得發漚豆。</p><p>拋生藕<br>ThrowRawLotusRoot</p><p>【解釋】：女人發姣放生電<br> 【出處】：要激起性能力，男食韭，女食藕，女人生完BB會食生藕片進補。拋生藕，指女人食得生藕多，好耐未掂過男人，猴擒到要向男人放電。<br> 【例子】：你睇，個女人着到咁性感，成個深宮怨婦咁，見到男人就拋生藕。</p><p>大番薯<br>BigForeignPotato</p><p>【解釋】：無腦遲鈍點極唔明<br> 【出處】：1933年孔仲南於《廣東俗語考》有載銖刀（讀音薯刀）一字，即唔鋒利鈍刀一把，寓意人腦筋唔靈活，人蠢稱銖，銖薯同音，後來演變成「大番薯」呢個俗語。<br> 【例子】：正一大番薯，同你講都嘥氣。</p><p>賣剩蔗<br>SellSurplusSugarcane</p><p>【解釋】：年過三十單身中女<br> 【出處】：賣剩蔗也不一定是品質差，只是咁啱無人識貨，揀唔中，所以形容女人賣剩蔗，未必全部係貶義。<br> 【例子】：死啦，就嚟三十歲都仲未有拖拍，我唔想做賣剩蔗呀。</p><p>油器篇<br>年晚煎堆　YearLatePan-friedPile</p><p>【解釋】：人有我有<br> 【出處】：新年家家戶戶都會炸煎堆，寓意掃走一年霉氣。勸人搵老婆唔好挑剔，會搞笑咁講：「娶老婆，年晚煎堆啫！」但求人有我有。<br> 【例子】：唔多鍾意我女友，年晚煎堆㗎咋。</p><p>老油條　OldOilStick</p><p>【解釋】：軟腍腍無火氣<br> 【出處】：油炸鬼放得耐會變濕變軟，嘲笑人唔識反抗，寸佢唔嬲打佢唔避，令人無從對付吹佢唔脹。<br> 【例子】：公司啲老油條，做又三十六，唔做又三十六㗎啦。</p><p>蛋囗　EggLoose</p><p>【解釋】：不中用嘅廢柴<br> 【出處】：蛋囗炸到脆卜卜，入口香噴噴，但一咬即碎，碎完仲會散開三兩件，毫不硬淨，以此揶揄無鬼用嘅廢柴。<br> 【例子】：你件蛋囗食嘢唔做嘢，做嘢打爛嘢。</p><p>甜品篇<br>女人湯圓　WomanSoupBall</p><p>【解釋】：特別討女人歡心嘅男人<br> 【出處】：湯圓搓得圓㩒得扁，比喻男人老狗對女人百般遷就，形容男人異性緣好。<br> 【例子】：條仔扮晒斯文，正一女人湯圓。</p><p>豆泥　BeanMud</p><p>【解釋】：情況堪虞<br> 【出處】：豆與泥同樣微小，平凡到無人會注意，兩字並用，更強調糟糕不堪。<br> 【例子】：大學畢業又搵唔到工，要靠阿媽接濟，真豆泥！</p><p>街訪：俗語無人識</p><p>喺中環做街訪，原來時下年輕人真係唔多識俗語，好多時都係照字面解，睇嚟要惡補吓廣東話知識咯。</p><p>Ann：「豆泥即係指細粒粒嘅嘢，定係指軟腍腍嘅嘢呀？」</p><p>Vivian﹕「唔知點解喎，係咪話人新年拎盆桔去收利是？」</p><p>Toby：「我係美國讀書唔識中文㗎，乜嘢係生瓜？」</p><p>Sue：「專俾人搵笨嘅蠢人囉……同水魚差唔多解釋？」</p></body></html>