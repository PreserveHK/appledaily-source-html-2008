<html><header><meta charset="utf-8"><title>隔牆有耳：兩個透明副局長 - 李八方</title></header><body><h1>隔牆有耳：兩個透明副局長 - 李八方</h1><p>港大民意網站上月底訪問約1,000人，分別有85%同93%人表示唔知道任何副局長同政治助理個名；喺冇提示情況下，只有6個副局長被受訪者講得出個名，商務及經濟發展局副局長蘇錦樑只有4%人提及，但已經係最多人識嘅副局長，許曉暉、陳維安兩個做咗透明副局長，知名度係零。<br> 最多人識嘅政治助理係教育局長政治助理楊哲安，認知度有0.8%，其他人更低；徐英偉、蔡少綿、葉根銓三個政治助理知名度捧蛋，冇受訪者提及。其實楊哲安都算勝之不武，因為佢係張燊悅老公，以前不時喺娛樂版見報，呢方面其他政治助理冇得「恨」。</p><p>行會民望受港府拖累</p><p>民意研究計劃主任鍾庭耀話，政府已公佈呢班官員任命五個月，仍有近三分之一人認知度為零，實在有待改善。另外，調查亦顯示行會非官守成員評分普遍下跌，得分最高嘅係夏佳理同張炳良，都不足50分，係歷來最低，鍾庭耀指港府民望下跌，影響埋行會成員民望。</p></body></html>