<html><header><meta charset="utf-8"><title>中環在線：潘石屹「中國自身難保」 - 李華華</title></header><body><h1>中環在線：潘石屹「中國自身難保」 - 李華華</h1><p>金融海嘯演變成全球經濟危機，歐美老外見中國外滙儲備咁叠水，都期望中國科水救市做白武士。SOHO中國（410）主席潘石屹喺最新一期自家月刊《SOHO小報》話，早前去咗一轉花旗國，上機前喺coffeeshop買嘢飲，個sales同佢講：「你哋係中國人，真好，你哋有錢，全世界都等住你哋嚟拯救。」</p><p>泥菩薩靠唔住</p><p>佢返到北京，一落機就喺停車場聽到兩個煤炭運輸工人講，煤炭由每噸130蚊人仔，減到40蚊都冇人要。潘石屹覺得，兩件事後者係中國市場嘅實況，前一件只反映老外嘅幻想。佢話老外誤以為中國人有錢，一廂情願當中國係救星，根本唔了解中國都係泥菩薩過江，自身難保。<br> 佢仲打咗個比喻，話如果經濟體系上中國係地球，美國就係太陽，美國出事，中國點會唔受波動？以為美國繞番中國轉？更冇可能，中國仲未有咁大本事！</p></body></html>