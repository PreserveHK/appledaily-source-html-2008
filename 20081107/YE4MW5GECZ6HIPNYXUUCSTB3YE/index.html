<html><header><meta charset="utf-8"><title>金手指：點解反對「救市」措施 - 孫柏文</title></header><body><h1>金手指：點解反對「救市」措施 - 孫柏文</h1><p>噚日，孫柏文有份創立嘅自由市場智庫組織獅子山學會，舉辦咗個關於呢場金融海嘯嘅研討會。發言人係學會主席BillStacey。如果你以為喺金融海嘯下，獅子山學會會支持對上12個月嘅連串「救市」措施，咁我可以好肯定你係個同一時間都覺得克魯明好英明神武嘅硬膠。<br> 研討會度主席就「救市」措施逐單逐單咁分析，解釋點解越救越大鑊。今日，我想集中講Stacey對嗰個10月份8000億美元「買垃圾資產」方案，引發出嚟嘅後果睇法。</p><p>買垃圾方案幫倒忙</p><p>佢話：「現在其中一個令信貸系統停頓最重要原因，就係金融體制內嘅破產、清盤程序已經近乎完全崩潰。銀行應該像其他行業一樣，一旦資不抵債要清盤，手上資產應該盡快賣出，等股東、債主有個了斷。死嘅就死，幸存活下來嘅就可以好好活下去。<br> 其實，喺8000億『買垃圾』方案推出之前，銀行已將有還款問題嘅貸款，賣畀啲追數好叻嘅人。雖然銀行輸錢，但起碼有個了斷。美林就係咁，所以可毋須政府介入，善價沽咗自己。<br> 點知，一推出『買垃圾』方案，所有銀行即刻停止出售問題貸款，個個都知政府出價一定高過市價，因為如果出市價根本毋須要政府介入。最後令所有銀行運作停頓，即係包括停止放款，個個等各地政府嘅下一步。</p><p>鼓勵銀行等人救</p><p>如果我只能作一項建議，就肯定係政府要即時發出唔會再干預金融機構生死嘅強烈訊號，之後確保清盤程序有效率咁運作。私人機構手中有大把錢同方法，去重新撻番着信貸系統，不過佢哋一日要驚自己唔知政府會做啲乜，一日都唔會出手。」<br> 大家明白點解獅子山學會堅決反對政府出手干預啦，因為最終越救越死。<br> 孫柏文<br>  http://phatdat.blogspot.com </p></body></html>