<html><header><meta charset="utf-8"><title>蘋果批︰着校服變三級片的迷思 - 高明輝</title></header><body><h1>蘋果批︰着校服變三級片的迷思 - 高明輝</h1><p>《蘋果批Online》逢星期一、三、五晚上九時開騷<br>Click入http://pie.appledaily.com收看<br>歡迎透過web-cam即時發表意見或致電29908648安排親身上場<br><br>電郵：mailto:pie@appledaily.com<br>網誌：http://pieatapple.wordpress.com</p><p>喺政府打算用網路廿三條收緊互聯網嘅發佈自由之際，屬於舊媒體嘅電影界又發生有關審查尺度嘅爭議；一齣正在上映嘅青春片被列為三級，主要原來係因為青少年演員「着住校服」做一啲「未必符合社會期望」嘅情節……<br> <br> 主持：高明輝　楊卓華</p><p>1</p><p>麥曦茵：<br> 我係疑問大於不滿……如果係因為粗口（被評為三級），我哋都可以讓步、可以剪接，或者配過音，但其實出嚟嘅結果唔係因為粗口，而係因為佢哋着住校服，做啲違反或者未必符合社會大眾對青少年嘅形象……（例如）抽煙或者打架。<br> 其實嗰啲行為喺其他成年人電影，都只係列為ⅡB級，點解因為佢哋（演員）着住校服，因為佢哋係青少年，就會導致青少年模仿呢？唔通成人做呢啲嘢就唔會令人模仿？</p><p>電影檢查指引之中，會唔會引起兒童及青少年「模仿」的確係其中一個分級準則，指引中就舉過一啲例子，好似「西部片」同「卡通片」咁，因為比較遠離現實，冇咁易被模仿，就算有暴力成份，尺度都可以有唔同。</p><p>2</p><p>馬寶兒：<br> 如果佢（電檢處）覺得啲青少年會模仿，咁可能就代表教育制度有少少失敗，因為教育就要青少年有批判性，譬如有啲嘢你知道係唔啱嘅，咁你都唔會去做啦，如果佢（演員）着住校服就去偷嘢，咁係咪睇完之後（觀眾）就會去偷嘢呢？</p><p>麥曦茵：<br> 你好難去judge（判斷）一套成年人電影究竟係咪「遠離現實」……因為電影係主觀，只不過針對住呢件事令我有好多疑惑或者商榷嘅地方。<br> 但係亦都唔代表嗰樣嘢會影響到我哋嘅戲，因為個戲嘅價值，並不在於佢係咪三級，價值係在於呢部電影探索緊一班青少年嘅心靈。</p><p>3</p><p>其實，每個年代都會拍一啲有關青少年點樣任性嘅青春片，例如八十年代嘅《靚妹仔》同《烈火青春》，咁你呢齣係青春片，講緊嘅年輕人心態，又同以前嗰啲有乜唔同？</p><p>麥曦茵：<br> 對我嚟講，時代係一個現象，氣氛係一個現象，今時今日你會有短片，會有偷拍呢啲嘢；喺八十年代，又會有另外一個形式去出現，或者可能係裝人冲凉……<br> 其實都係好奇，或者年輕時候對事情不了解嘅一啲迷茫，而嗰啲嘢經過時代、media（媒體）係會轉變，但係人嘅慾望係唔會轉變。</p></body></html>