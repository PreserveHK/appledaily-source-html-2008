<html><header><meta charset="utf-8"><title>10hrs由朝Note到晚</title></header><body><h1>10hrs由朝Note到晚</h1><p>SSD固態磁碟，配LED顯示屏，可以話時下慳電Notebook嘅新指標，Samsung最新X360都嚟趕呢蹚渾水，強玩大芒13.3"，配超輕1.3kg周街碌，但續航時間竟達10小時，真係返8個鐘工時、再加2個鐘加班都仲可以幫你搏殺！<br><br>記者：陳國輝<br>攝影：陳盛臣</p><p>13.3"芒主攻行政OL</p><p>玫瑰紅金屬面板配鋼琴黑機殼，好明顯走高格調Notebook路線；睇佢硬件規格，完全一樣嘅128GBSSD配13.3"LED顯示屏，好難唔將佢同MacBookAir比較；論Size，311×228×16.5~30.9mm同紙咁薄嘅Air真係無得比，不過續航能力較Air嘅4.5小時大幅升級至10小時，估計就算「功能全開」情況下都有6-8小時俾你操勞，慳電工夫真係有一手。另Keyboard隔籬仲安裝咗PC機最愛嘅Fingerprint，憑機主指紋認證開機，保安工夫做到足，由頭到腳擺明主打周街碌嘅行政OL市場。</p><p>單拖一組HDMI睇高清</p><p>純粹拎出街用，X360幾乎可用無敵去形容。但唔講唔知，原來佢嘅AV分唇亦唔執輸，當中最值得提係側邊配備一組HDMI，你可以將佢接駁落HDTV，然後把Notebook內嘅高清電影，直駁電視欣賞；又或者將屋企嘅高清電器，例如PS3、錄影機等接駁到Notebook上使用亦可。但係，得13.3"芒能否滿足打機族真係好難講，更奇怪係，X360本身只配外置DVD雙層燒碟機，不設Blu-rayPlayer。既然睇唔到Blu-ray，咁內置HDMI嘅作用又有幾大呢？</p><p>好色之選Q210</p><p>玩唔起兩萬幾蚊一部SSDNotebook，退而求其次不如考慮吓一萬蚊有找嘅Q210。都有12.1"普通芒、內置HDMI、藍芽、視像Cam仔以及DVDDL燒碟機，最大分別係硬碟改用250GBSATA，重量亦達可接受嘅1.95kg，加埋有丁香紫及俏粉紅兩色，啱晒後生仔！</p><p>Profile</p><p>處理器：IntelCentrino2SU94001.4GHz<br> 顯示屏：13.3"FlatLED<br> 記憶體：4GBDDR3<br> 硬碟：128GBSSD<br> 光碟機：外置式SuperMultiDL<br> 介面：HDMI、三組USB2.0、7合1卡槽、802.11a/b/g/n、Bluetoothv2.0<br> 作業系統：WindowsVistaBusiness<br> 體積：311×228×16.5-30.9mm<br> 重量：1.3kg<br> Samsung（36984698）</p></body></html>