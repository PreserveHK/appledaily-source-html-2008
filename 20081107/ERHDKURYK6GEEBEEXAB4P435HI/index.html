<html><header><meta charset="utf-8"><title>滾蛋　遇着土炮鞋</title></header><body><h1>滾蛋　遇着土炮鞋</h1><p>長周末食買度假，我的新歡，叫高雄。<br>雄哥有乜好？快！小港機場落機即轉高雄捷運，15分鐘出市區，比桃園機場入台北慳一粒鐘有多；密！高雄捷運紅橘兩條線搞掂，篤正高雄的購物區及景點，唔怕轉線行餐懵。最後也最關鍵：平！小食比台北平一成，商務旅館三嚿水有交易，窮風流的天堂。數今年高雄最hit商場，認住巨蛋，連附近商店食肆，賣嘅貨品都超吸引。對錶，出發……沙沙滾！<br><br>記者、攝影：劉嘉蕙<br>鳴謝：中華航空、台灣觀光協會</p><p>人氣巨蛋</p><p>以台灣人氣組合五月天做代言人的漢神巨蛋購物商場，今年7月剛剛落成，3個月之內，捷運巨蛋站榮登人流No.1，風頭一時無兩。若你問我漢神巨蛋好行嗎？我老實答你「還可以」，商場走中高檔路線，噱頭包括「全台獨家」的……CommeCaIsmCollect。沒有誠品，取而代之是紀伊國屋書店；餐廳方面，值得留意的是東京豬排連鎖店勝博殿及日賣600籠的滬園上海湯包。個人認為，高雄大遠百百貨或夢時代商場更豐富齊全。補飛位，是巨蛋購物區打造得闊落舒適，場外休憩公共空間有花花造型凳，還有，晚上整座建築會閃出動人光效。</p><p>漢神巨蛋<br> 地址：高雄市左營區博愛二路777號<br> 電話：（886）7-5559688<br> 網址： http://www.hanshinarena.com.tw </p><p>王子請飲茶</p><p>台灣茶店一街都係！我之所以為茶爾思王子停步，當然係貪戀佢嘅美色。呢個青BB長髮王子遮眼造型，好似鬼太郎呀！茶爾思王子是台灣南部新冒起的實力茶店，目前只有三間分店，定位為「精品茶店」，有幾精品？頂級茶葉如古樹茶、杉林溪烏龍、雲南滇紅功夫茶，在台灣賣$500以上一斤，呢度都係街坊價$7-$10一杯，平民價錢，靚茶滋味！</p><p>茶爾思王子<br> 地址：高雄市左營區裕誠路326號<br> 電話：（886）7-5508102<br> 網址： http://www.tea24.com.tw </p><p>特平土炮Birkenstock</p><p>幾年前香港人愛到台灣掃Birkenstock，話平過香港喎。在高雄，我找到幾可取代Birkenstock的土產真皮凉鞋，仲要平好多！足籬笆只在台南及高雄有店，所以不少台灣人專程南下購買！這兒的凉鞋全人手做、真皮、款多、好着，最最重要係好平！基本款百零蚊有交易，花巧啲及秋冬款式最貴亦不過三百零蚊。最感動之處，是舖頭提供拍心口一世保養，着爛鞋寄返去包整，但我估九成客都會買過對新，無謂send對鞋去臭親人。</p><p>足籬笆精緻手工鞋<br> 地址：高雄市左營區裕誠路412號<br> 電話：（886）7-5509535</p><p>送菜通道現形</p><p>去到高雄，茶餐廳一棟、coffeeshop又一棟，餐廳有較多空間發揮設計。巨蛋附近嘅東方宴，就是「食空間」型餐廳。老闆希望能打造簡單安靜的禪意空間，零修飾的清水模建築，帶出「無為、原始、安靜」的中庸之道。設計師在餐廳外圍了一圈水池，配上室內背景音樂，令人有走入郊外的錯覺。送菜的「菜Lift」更採用全透明設計，客人可見到廚師將餸放入lift，再運上二樓的情景。餐廳做「自慢料理」，即又fusion又有啲創作，其中避風塘軟殼蟹相當惹味。餐單上還印有每碟菜的卡路里指數，睇住揀，唔怕肥！</p><p>東方宴<br> 地址：高雄市左營區博愛三路111號<br> 電話：（886）7-3591605<br> 網址： http://www.dfy.com.tw </p><p>送屎做手信</p><p>淡水鐵蛋、鳳梨酥、太陽餅等台灣手信早已食到厭，高雄人塗小姐就留意到呢個現象，4個月前揼本開台灣概念館，販賣特色小物。「這種店南部沒有，所以由我來收集台灣的好東西，讓遊客可找到特別的手信。」小店分三部份，懷舊、旅行及Kuso創意台灣，最吸引係Kuso部份，雲集台灣搞鬼items，爆笑口號貼紙、手作仔大便公仔等，全部$3-$50不等，啱晒中學生妹買畀同學。</p><p>台灣概念館<br> 地址：高雄市左營區南屏路400號<br> 電話：（886）7-5557873</p><p>a.茶店青春有朝氣，店長姐姐好甜美！</p><p>b.東方宴有開放廚房，上方是透明菜lift，有型又亁淨。</p><p>c.瑞豐夜市經常人頭湧湧。</p><p>d.凉快的晚上，巨蛋是停低唞凉好地方。</p><p>e.台灣概念館的Kuso區精品平又好玩，$100可以買到一籃。</p><p>f.足籬笆有凉鞋400款，男女及童裝都有。</p><p>出門提一提</p><p>簽證：港澳出生或曾於1983年以後赴台，持特區護照或BNO，可申請網上簽證。查詢：25258316（中華旅行社）<br> <br> 機票：中華航空浪遊高雄二人同行票價，逢周日至周四出發$999，網上登記更可獲多重優惠，包括捷運一日券等。查詢：28682299<br> <br> 貨幣：1港元約兌4.25新台幣（文中價錢已折算港元）<br> <br> 電壓：110V，兩腳扁插座</p><p>下周台灣高雄有雷雨，22~31℃</p></body></html>