<html><header><meta charset="utf-8"><title>美食Mode搭高清拍片　好Sweet</title></header><body><h1>美食Mode搭高清拍片　好Sweet</h1><p>鬥高像素都唔係辦法！早排卡片機已帶頭變身，如新增人臉對焦、一笑即拍，但全部同影人有關，略欠新意！今次，三款SonyT系終於有突破，其中T700以及T77就加入美食拍攝模式，最啱鍾意邊玩邊食嘅朋友；而注重分唇嘅話，亦可選用高清攝錄功能嘅T500，同女友撐完枱腳，拍埋Movie一齊重溫，不知幾Sweet！<br><br>記者：陳國輝<br>攝影：楊錦文</p><p>T500高清連拍10分鐘<br></p><p>拍片不嬲唔係DC強項，但最近好多卡片機都刻意提升攝錄像素，唔通想食埋DV塊餅？如早前拍片「機王」CasioEX-F1，雖然鏡頭得600萬像素，但提供1,920×1,080（1080P）全高清拍片，簡直威盡DC界！今次，T500退而求其次採用1,280×720解像度（720P），齋睇數據當然唔勁，但試過直出LCDTV欣賞，除咗夜間效果無咁靚，日間畫面細膩，動作仲好流暢。但要注意，高清拍片勁食RAM，一張4GB卡最多能夠拍60分鐘，而且每段片唔可以超過10分鐘，即係話，假如你想拍一輯婚宴過程嘅短片，就要「斬件」儲存喇！</p><p>DetailSnap</p><p>高清表現實試<br>夕陽</p><p>最抵讚係反射於水面上嘅倒影以及流動中嘅波紋，線條清晰，加上夕陽漸變效果自然，勁有Feel！</p><p>夜景</p><p>打籃球呢幕衰在光位與暗位Contrast太勁，例如大廈黑到睇唔清，強光位亦Over咗，但整體上可接受。</p><p>寫真</p><p>最能夠表現高清效果應該睇Close-up畫面，例如呢一幕，葡萄上面嘅水珠幾乎數得出，睇見就想食！</p><p>Profile</p><p>解像度：1,010萬像素<br> 變焦：5倍光學/28倍數碼<br> 焦距：f=5.8-29.0毫米(33-165毫米,相等於35毫米)<br> 儲存：MSDuo/MSPRODuo/MSPRO-HGDuo<br> 屏幕：3.5吋TFT芒<br> 介面：HDMI、USB2.0<br> 體積：97×59.3×21.4mm<br> 重量：約180g</p><p>T700內置4GB
</p><p>除咗無高清攝錄，基本規格一樣，T700最強係內置4GB容量，加埋外插記憶卡，可騰出8GB咁多！同時，亦具備T系新增嘅美食拍攝模式，可凸顯美食鮮明效果，啱鍾意去旅行，四圍發掘美食嘅朋友。</p><p>Profile
</p><p>解像度：1,010萬像素<br> 變焦：4倍光學/22倍數碼<br> 屏幕：3.5吋TFT芒</p><p>T77防震最薄
</p><p>嫌機身太厚？其實仲有T77俾大家揀！因採用圓角設計，其最薄處只得13.9mm，同時更內置OpticalSteadyShot光學防震技術和經改良嘅ISO3200高感光度技術，拍夜景或減少鬆郁矇情況佢好拿手。</p><p>Profile
</p><p>解像度：1,010萬像素<br> 變焦：4倍光學/22倍數碼<br> 屏幕：3吋TFT芒</p></body></html>