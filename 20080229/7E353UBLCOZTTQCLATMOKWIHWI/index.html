<html><header><meta charset="utf-8"><title>羅守耀願為微利拍戲</title></header><body><h1>羅守耀願為微利拍戲</h1><p>不經不覺已拍了《戀愛初哥》及《黑拳》等4部電影的羅守耀，即將又有新作品《奪帥》上映，羅守耀今次在《奪帥》重鎚出擊，找來洪金寶、任達華及李修賢等一班大哥級的演員合作，投資比起之前的電影多，他日前說：「其實拍戲都可以有數計，我除咗第一部片《非常青春期》冇錢賺之外，其他都有微利。」</p><p>曾留美讀電影</p><p>羅守耀表示已掌握做導演的一些心得，所以放膽投資，當年在美國讀電影的他笑言拍到今時今日，最開心是得到工作人員信任，他說：「唔係你係老闆係導演啲人就會服你，初時同邱禮濤合作，啲工作人員都以為阿濤執導，我只係掛名，到埋位時至知係我拍，先信我真係識拍戲。」<br> 任達華跟邵美琪雖是首次跟羅守耀合作，均對他讚不絕口，任達華說：「唔係佢係老闆至咁講，佢對電影好有熱誠，好投入，而且好清楚自己想要乜嘢。」<br> 採訪、攝影：何永寧</p></body></html>