<html><header><meta charset="utf-8"><title>25秒斯文變惡</title></header><body><h1>25秒斯文變惡</h1><p>配備硬摺頂嘅開篷車近年越嚟越多，唔少車廠喺推出新款開篷車嗰陣，都會視之為標準裝備。今日，一直企硬用軟篷頂嘅德國Volkswagen，都為全新登場嘅Eos配備CSC連天窗嘅5節式硬摺頂，咁樣唔只令人覺得Eos係開篷車熱潮嘅表表者，更因為咁而令車子可同時擁有富活力兼斯文大方嘅外表！<br><br>記者：鄭達基<br>攝影：楊錦文<br>模特兒：Masha（IconModel）</p><p>喺以前，無論Golf定係NewBeetle，只要係由德國Volkswagen推出嘅開篷車，十居其九都係用軟篷，硬摺頂根本未曾出現過。不過呢個年代仲用軟篷會令人覺得好Out，所以全新Eos已用電動硬摺頂嚟取代。嗱，我知你會質疑：「硬摺頂有幾巴閉呀？」點知佢真係好巴閉，以5節式電動硬摺頂構造，唔只開關嗰陣㩒個掣就得，仲可以喺25秒內完成，好有型。我最Buy係佢閂篷後，仲有大大個天窗陪住你，就算落雨開唔到篷，都可以同愛人喺車廂入面曬吓月光。</p><p>4人同遊個個嘆</p><p>從廠方公佈嘅數據可以得知，Eos嘅軸距長達2,578mm，喺一眾嚟自歐洲嘅同級對手當中，佢算係最長嘅一個。正因為咁，要車上坐足4名乘客之餘，仲要各自有一定嘅可佔用空間，根本一啲難度都無，個個都可以坐得好舒服，只係當關上篷頂後，坐喺後排嘅兩名乘客會覺得頭部空間不足啫！<br> 另外，車廂陳設用咗紅黑兩色作主調，襯埋白色嘅車身，觀感夠Grand夠Classic。唯一美中不足，係鋪排同設計同Golf極為相似，縱使加咗唔少金屬面板做裝飾，跑車化感覺仍嫌不夠強烈。</p><p>跟GTI一樣拼搏</p><p>係時候跑兩轉，試試佢嘅性能表現。雖然用嘅Engine同GolfGTI一樣係加咗Turbo嘅2.0公升FSI引擎，但喺着車嗰陣，佢唔會好似GTI咁會發出沉實嘅咆哮聲嚟引你快跑，出奇地偏向寧靜。就喺我踩油開車嗰一剎，感覺加速反應同GolfGTI一樣咁強，後來我仲貪玩咁將6前速DSG半自動波箱改為手動轉波，並Keep住喺引擎處於約3,000rpm嗰陣轉波，發覺加速力更加瘋狂，而尾喉更即時傳嚟雄渾嘅咆哮聲，搞到我心想縮腳唔踩咁快，但實情卻……哈哈！</p><p>供款幫你計</p><p>首期：$39,900<br> 利率：5%<br> 年期：48期<br> 每月供款：約$8,978<br> 註：以上數據僅供參考</p><p>VolkswagenEos2.0TFSI規格</p><p>引擎：1,984c.c.直4DOHC配Turbo<br> 馬力：200bhp/5,100-6,000rpm<br> 扭力：280Nm/1,800-5,000rpm<br> 傳動：6前速DSG半自動波，前輪驅動<br> 車重：1,536-1,645kg<br> 車輛提供：合泰汽車（28828938）</p></body></html>