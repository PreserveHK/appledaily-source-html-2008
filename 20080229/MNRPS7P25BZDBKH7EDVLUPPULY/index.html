<html><header><meta charset="utf-8"><title>巨星搞笑不文片㷫爆網<br>畢仔勾引斷背班仔</title></header><body><h1>巨星搞笑不文片㷫爆網<br>畢仔勾引斷背班仔</h1><p>班亞弗力（BenAffleck）同麥廸文（MattDamon）呢對死黨成日都互相整蠱，早輪麥廸文同女名嘴SarahSilverman拍咗段不文搞笑片，今年班亞弗力都唔執輸，夾埋Sarah名嘴男友JimmyKimmel照辦煮碗，二人喺片中飾演斷背情人，仲搵到一大班明星客串，實行向麥廸文示威。<br> 條片講班仔同Jimmy係一對同志愛侶，二人十分煙韌，不時幫對方吹頭同搽指甲，班仔仲鍾意大庭廣眾揑Jimmy個胸。之後班仔同Jimmy搵嚟一班巨星大合唱，扮晒《WeAreTheWorld》，歌頌兩人偉大愛情。嘉賓陣容勁到爆，包括夏里遜福（HarrisonFord）、羅賓威廉斯（RobinWilliams）、當積度（DonCheadle），歌手方面有GoodCharlotte嘅Benji同Joel、MacyGray同JoshGroban等人。金美侖戴雅絲（CameronDiaz）仲邊唱邊做不文手勢，結果畫面要打格仔。</p><p>FaithHill唔落搭</p><p>不過講到全片最搶鏡嘅都係畢彼特（BradPitt）扮靚仔速遞員，同班仔眉來眼去。呢條片日前喺Jimmy個清談節目播出後反應極大，之後24小時內已吸引到50萬人上YouTube收看。原來Jimmy最初仲搵嚟保羅麥卡尼（PaulMcCartney）、FaithHill同TimMcGraw兩公婆亮相，不過佢哋婉拒咗，否則聲勢一定更加強勁。<br> 版主：網盜王尊尼Deep<br> 本欄逢周一至五刊出<br> <br> 網址： http://www.youtube.com/watch?v=rGa29kPBbp4 </p></body></html>