<html><header><meta charset="utf-8"><title>鄭中基、梁漢文醉街拍檔戰戰兢兢配港樂</title></header><body><h1>鄭中基、梁漢文醉街拍檔戰戰兢兢配港樂</h1><p>鄭中基和梁漢文在下月會與港樂合作，在紅館舉行演唱會，二人均表示雖然非常有默契，不過仍然有點緊張，因為與港樂合作，所以不容有失。二人有不少相同之處，不過最為相似莫過於都曾因醉酒出過醜，堪稱「醉街拍檔」。</p><p>鄭中基（Ronald）和梁漢文（Edmond）同屬一間唱片公司，合作過主持遊戲節目，試過為對方演唱會擔任嘉賓，登台時又合作無間，非常有默契。</p><p>出醜人前</p><p>除了以上原因外，二人都有一個共通點，都試過飲醉酒鬧事，Ronald00年曾醉酒大鬧飛機艙，Edmond就每次酒醉都做出怪異行徑，上周被拍到出席完方力申生日會後，離開時醉倒跌在垃圾堆旁，記者取笑二人是「醉街拍檔」，Ronald即笑說：「咦，以前阿倫（譚詠麟）同梁朝偉都有套戲叫《最佳拍檔之醉街拍檔》喎，咁我做阿倫，搞笑啲，帶畀人歡樂嘛。」Edmond就不知如何是好，只說：「嘩，都唔知講咩，我做梁朝偉好大壓力喎。」<br> Ronald一顯其風趣本色，指Edmond每次醉都是只懂儍笑，他說：「都冇乜嘢啫，都係戥人開心，我嗰日（方力申生日）發燒，所以冇去，如果我去咗，可能都會好似佢咁。」Edmond解釋：「其實我都唔記得我跌低落垃圾堆，一啲記憶都冇，嗰日都係開心過頭，飲醉咗，以後希望做到適可而止。以前飲醉酒俾人影完都會有人笑，我都覺得好慘。」問他是否最近喜事重重，除了開演唱會外，又快將結婚，所以特別高興？Edmond說：「其實我一向都好坦白，不過結婚嘅事我想留番啲秘密。」</p><p>戥Twins慘</p><p>二人對於今次的演唱會都非常緊張，始終於港樂合作有別於平時的演唱會，Ronald最近更不慎病倒，Ronald說：「可能真係凍得太耐，希望快啲好番，雖然我同Edmond都有默契，不過唔係pop演唱會，唔可以唱錯，所以要練得好熟。」Edmond都有此同感，因為二人都是第一次與港樂合作，可說是不容有失。<br> 此外，對於緋聞女友蔡卓妍拍檔鍾欣桐（阿嬌）的慾照事件，Ronald說：「我都有SMS畀佢，佢哋兩個都有好大壓力，一出嚟做嘢就有咁多投訴，畀我都覺得大壓力啦。」<br> 採訪：胡比　攝影：仇志德<br> 化妝：YenLai　場地：Spasso<br> 髮型：HoraceofChinG（鄭）、MoeofChinG（梁）<br> 服裝：HystericGlamourbySistyrMoon（鄭）、Diesel（梁）</p></body></html>