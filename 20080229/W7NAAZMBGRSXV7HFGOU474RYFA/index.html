<html><header><meta charset="utf-8"><title>青瓜煮圍蝦　用蒜子無辛辣易入口</title></header><body><h1>青瓜煮圍蝦　用蒜子無辛辣易入口</h1><p>青瓜煮圍蝦可算是潮州菜式，怪師傅特地選用蒜子代替蒜頭，因為怪師傅話蒜子味道較清香，食落無咁辛辣，再加上香味四溢的中芹，整碟餸味道更突出。<br><br>記者：林佩婷<br>攝影：林栢鈞<br>示範：怪師傅烹飪工作坊負責人怪師傅<br>（http://www.masterwhy.com/）</p><p>怪師傅</p><p>從事飲食業三十五年，由於做事方式及性格古怪，故被人叫做怪師傅。最拿手煮山東豬扒及黃金蝦。</p><p>青瓜煮圍蝦</p><p>需時：0hr20min<br> 份量：4人<br> <br> 揀基圍蝦最緊要新鮮，若你見到蝦身變白，就代表已死去多時，千萬不要買。</p><p>材料</p><p>青瓜1條、基圍蝦1/2斤、冬菜1湯匙、洋葱絲20克、中芹1棵、蒜子2粒、水1杯、薑絲少許、粉絲20克；調味：生抽3茶匙、糖1/2茶匙、胡椒粉少許、花雕1茶匙</p><p>做法</p><p>1.青瓜洗淨切片待用。<br> <br> 2.開中火起鑊，下中芹、蒜子及洋葱略爆，再下水轉大火略煮。<br> <br> 3.加入青瓜略煮約1分鐘，下基圍蝦及調味料略煮。<br> <br> 4.加入粉絲、冬菜及薑絲略煮即成。</p><p>怪師傅話用熱油爆食物時，記得轉用中火，這樣會更易控制。但當中途加入水時候，就要轉用大火，這樣才會快熱。</p><p>貼士</p><p>青瓜要爽才好吃，記得勿煮太久。</p><p>何小姐問：蒜子其實同蒜頭有乜唔同？<br> <br> 答：蒜子同蒜頭都係蒜類，蒜頭就球狀般，味道辛辣，蒜子就一粒粒的，味道清香。</p><p>豉汁蒸釀帶子豆腐</p><p>需時：0hr20min<br> 份量：4人<br> <br> 有時在家釀豆腐，上面的材料蒸完後很易掉下來。其實在豆腐面撲一層生粉，就可以黏實釀料。</p><p>材料</p><p>板豆腐1磚、帶子8隻、葱花/生粉各少許、油1湯匙<br> <br> 豉汁：油4湯匙、豆豉4湯匙、生蒜茸4湯匙、葱花2湯匙、果皮茸1茶匙、水3湯匙、生抽1湯匙、糖1/2茶匙、老抽1/2茶匙、生粉水適量&#13;</p><p>做法</p><p>1.中火開鑊下油、豆豉及生蒜茸略爆，下其餘豉汁料略煮一會，最後打生粉水芡後熄火待用。<br> <br> 2.帶子起雙飛；板豆腐切件後拍上生粉，面放帶子，再淋上豉汁。<br> <br> 3.水滾計蒸約10分鐘，蒸起後下少許熟油及葱花即可。</p><p>貼士</p><p>最後將油煮熱淋上，可保持餸菜溫度。</p><p>Mandy問：除豉汁料外，可以用咩汁呢？<br> <br> 答：想方便就可以用XO醬，做法都係一樣。</p><p>XO醬爆龍脷柳</p><p>需時：0hr20min<br> 份量：4人<br> <br> 想龍脷柳塊保持完整，可先在中間切開，再斜刀切件，這樣做不單止無咁易散開，還很容易煮熟。</p><p>材料</p><p>龍脷柳1條、冬菇2隻、甘笋片40克、韭黃20克<br> <br> 龍脷柳醃料：鹽1/8茶匙、糖1/2茶匙、生粉2茶匙、胡椒粉少許；XO醬料：XO醬2湯匙、水4湯匙、生抽3茶匙、糖1/2茶匙、生粉2茶匙、麻油少許</p><p>做法</p><p>1.龍脷柳切件後醃約5至10分鐘。<br> <br> 2.冬菇及甘笋片洗淨汆水備用；開鑊以中火煎熟龍脷柳。<br> <br> 3.起鑊，先下XO醬炒熱，加入冬菇、甘笋片、韭黃及龍脷柳兜勻，最後加入其餘醬料略炒後上碟。</p><p>貼士</p><p>用XO醬不要灒酒，因為這樣會令餸菜變得更加辣。</p><p>梅小姐問：魚柳泡一泡油係咪仲好味啲呢？<br> <br> 答：梗係會好味啲，不過喺屋企煮餸好少炸，所以我又轉用煎，令大家更方便做嘛！</p><p>雪白鼠米糍</p><p>需時：0hr30min<br> 份量：8粒<br> <br> 用朱古力做甜品，最好選擇寫明煮食用的朱古力，因普通的會有添加劑，很難黏實。</p><p>材料</p><p>糯米粉10湯匙、糖2湯匙、水200毫升、朱古力適量、椰絲適量、麥提莎8粒、杏仁片16片</p><p>做法</p><p>1.糯米粉、糖及水拌勻倒入盤中蒸10分鐘後取出待凉。<br> <br> 2.朱古力坐溶後唧成鼠尾巴及眼睛待凉。<br> <br> 3.將糯米糰放在椰絲上，切成八等份，包入麥提莎，做成老鼠形狀。<br> <br> 4.黏上朱古力眼晴，插入兩片杏仁片成耳朵，最後黏上朱古力尾巴於糯米糍上即成。</p><p>貼士</p><p>在眼睛位先用牙籤拮一下，會更易黏上朱古力。</p><p>Jo問：個雪糕筒用咩紙摺呢？<br> <br> 答：呢啲紙叫做叉臘紙，即係食腸粉或者包叉燒嘅紙，亦可以用牛油紙代替，不過價錢貴好多。</p><p>網上重溫<br>  http://cooking.appledaily.com </p></body></html>