<html><header><meta charset="utf-8"><title>中環在線：東方表行主席呻基金施壓 - 李華華</title></header><body><h1>中環在線：東方表行主席呻基金施壓 - 李華華</h1><p>東方表行（398）噚日喺中環旗艦店開股東會，主席楊明標冇主持，但都有出席同班老股東打招呼，楊主席對同行宜進利（304）被臨時清盤人接管單嘢好慨嘆，話宜進利「做得太多」。佢係指擴充太快，舉債過高，所以搞到咁，楊主席話佢喺呢行50年，呢啲情況見得太多。</p><p>70幾歲的運動健將</p><p>至於東方表行專注做錶，冇掂其他瓣數，董事林慶麟爆話，基金都有畀壓力佢哋，話佢哋冇乜做嘢（指開分店擴充之類）。不過楊主席堅持，公司要審慎理財，「寧願賺少啲，好過瞓唔着」咁話。其實楊主席唔止瞓得，仲好玩得，今年70幾歲嘅楊主席朝朝先去行山晨運，再去游水，每個禮拜打一次golf，間中又打網球，十足運動健將。<br> 至於生意，佢話好多決定都由阿仔，即係董事總經理楊衍傑自己搞掂，但楊主席就冇話退休，依然日日返工。<br> 咁又係，佢咁鍾意錶，淨係勞力士都收藏咗廿幾隻，返公司對住咁多靚錶仲開心啦！</p></body></html>