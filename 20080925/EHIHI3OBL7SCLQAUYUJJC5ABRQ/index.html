<html><header><meta charset="utf-8"><title>思捷股價跌　董事照加薪<br>中環在線：潘祖明袋3344萬走人 - 李華華</title></header><body><h1>思捷股價跌　董事照加薪<br>中環在線：潘祖明袋3344萬走人 - 李華華</h1><p>思捷（330）上個月尾公佈業績，盈利遜於市場預期，股價第二日應聲急挫近兩成，股價至今累積插水三成六。雖然思捷股價狂瀉不止，但仍然無阻班高層財源滾滾，根據思捷噚日最新公佈嘅年報，主席兼集團行政總裁高漢思08年度人工急升兩成三，𢭃取7266萬港銀，當中以基本薪酬、津貼連實物利益升幅最誇，增加1.4倍，至1289萬銀，花紅就增加近13%，至4588萬銀。<br> 至於7月尾突然劈炮唔撈，前副主席兼財務總裁潘祖明，08年度人工就勁升近41%，賺咗3344萬銀，當中同樣以基本薪酬、津貼連實物利益嘅升幅最多，急升近75%，收取1053萬銀，花紅就上升三成，至1147萬銀。</p><p>　</p><p>接班人呼之欲出</p><p>睇番思捷年報，潘祖明02至08年，合共行使咗3次購股權，行使股數合共120萬股，涉及金額3105萬銀，以噚日思捷51.55蚊收市價計算，呢批股份值6186萬銀，賬面賺3081萬銀。家吓潘祖明仲揸住395萬股思捷，佔發行總股數0.32%，賬面值2.04億銀。<br> 至於思捷幾年前銳意栽培ThomasGrote同JeromeGriffith，話希望二擇其一做思捷接班人嘅，家陣睇嚟勝負已分，接班人呢個位睇怕都係Thomas嘅囊中物。<br> 點解華華咁講？因為Thomas08年人工急升五成，至3412萬銀，相反Jerome就跌咗約13%，只𢭃到1116萬銀，同Thomas人工相差成兩倍，兼且今年思捷業績會，Thomas又有得上台講嘢，睇嚟思捷接班人非君莫屬。<br> <br> mailto:LiWaWa@AppleDaily.com</p></body></html>