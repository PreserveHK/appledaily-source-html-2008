<html><header><meta charset="utf-8"><title>神迹部落：老「虎」早應該收山
 - 蘋果波神</title></header><body><h1>神迹部落：老「虎」早應該收山
 - 蘋果波神</h1><p>近期氣勢轉弱，中車仔都無用<br>周中波好少咁正路，證季初球員體力正強<br>西甲有大魚腩，賭友必歡迎</p><p>網誌日期：2008-9-26</p><p>還記得39歲嘅韋達斯，上季喺升班附加賽決賽一箭定江山，助綽號「老虎」嘅侯城勇取升上英超聯得到嘅三千多萬鎊大支票；最近這位大功臣在自己嘅「部落」埋怨無傷無病，但連18人出場名單都無份，話自己慘情到有糧出冇汗出（晒命？），要在周末溜狗打發時間，近18年比賽生涯，首遇這種經歷。<br> 英冠同超聯嘅差距有幾大，各有說法，級數更高嘅老牌射手菲臘斯就醒目啲，寧願留喺英冠踢伯明翰，而拒絕跟隨西布朗升班。<br> 無論你踢法如何，現今頂級足球賽事難以避免全場奔走，領隊們亦唔敢玩嘢，無可能喺季初搵啲「家有一老」出嚟撐場，韋達斯續約前應該已很清楚；球員更易早熟早殘，你睇吓22歲嘅朗尼個樣便知一二，韋達斯唔想白𢭃人工，可考慮玩巴甲，37歲嘅艾蒙度都仲打緊華斯高，之前羅馬里奧都玩到42歲。<br> 侯城今周將會作客阿仙奴，牌面輸咗9成，還望領隊菲爾布朗將韋達斯放番喺後備席上，讓後者看看另一邊廂，一大堆16、17歲嘅小「兵」正等候猛虎出柙，便會知道老「虎」早應在季前光榮引退。</p><p>蘋果波神個人資料</p><p>英國足球狂熱，願能年年去朝拜。<br> （逢周一至周五見報）</p></body></html>