<html><header><meta charset="utf-8"><title>中環在線：航天股隨神七升空 - 李華華</title></header><body><h1>中環在線：航天股隨神七升空 - 李華華</h1><p>神七噚晚成功升空，內地航天股預早祝捷，股價噚日全線撻火發射，急升1％至4%。噚日內地9隻航天股中，以航天通信嘅升空速度最快，股價飆升3.81%，收報7.09蚊人仔，其次係航天電器同火箭股份，分別節節上升2.54%同2.45%。<br> 其實，內地航天股呢幾個禮拜已經開始點火升空，不過今個禮拜佢哋嘅升空速度寧舍強勁，越接近升空日子，航天股嘅升幅就越厲害，當中以航天科技升幅最標青，股價今個禮拜累積升咗21.6%，航天動力亦唔輸蝕，股價急升19.5%。<br> 不過講到最失禮，就要數航天信息，呢個禮拜股價累跌1.48%。</p><p>飛船未回見好即收</p><p>今次神七環繞地球飛3日，究竟內地航天股仲有冇動力維持3日升勢就不得而知，但根據過往神舟飛船升空經驗，飛行期間航天股只係會微升，飛完後一個月仲會回軟降落，炒股都係見好即收為妙。</p></body></html>