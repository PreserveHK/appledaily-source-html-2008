<html><header><meta charset="utf-8"><title>轆Book：西班牙實試<br>Q5軸距2,810mm　長勝西班牙</title></header><body><h1>轆Book：西班牙實試<br>Q5軸距2,810mm　長勝西班牙</h1><p>話AudiQ7係巨無霸，相信無人反對，同系全新Q5五人揭背車，都係威係勢啫，一句到尾，AudiQ5絕對係最長嗰隻，講嘅係軸長，足2,810mm，加埋招牌quattro全天候四驅性能，走平地闖山路踩沙灘瓣瓣掂，今勻可以去西班牙試車，景靚車正，真係爽到暈。<br><br>記者、攝影：梁美甜</p><p>1,560公升容積</p><p>車迷應該早喺4月北京車展睇過Q5真身，呢部車由Audi旗下兩部概念車發展而成，唔係同系大哥Q7嘅巨無霸級，但以五座位揭背車而言，一樣可以稱王稱霸，因咩？因為夠長，軸距長達2,810mm，同七人車Q7相比只係短192mm，咪忘記，佢係五人揭背車咋喎！軸距長，內裝可以作出多種變化，尾廂容積可以由540公升擴充到1,560公升，加埋地台滑軌同行李隔網，放幾塊Waveboard、質幾個超大行李篋都無問題。簡單啲郊遊又如何？帶幾籃食物跑郊區，搬枱麻雀上車打番四圈都仲得呀。<br> 車身容積唔使講，車身性能就更加毋庸置疑。我喺西班牙試車，TFSIquattro引擎搭配七前速波箱，爬31度斜坡都夠力。跑郊區，唔識路，無計，話晒人哋地頭，莫講話郊區，市區我都唔識行，好彩全新Q5配備最新導航系統，可以提供路線之餘，仲可以睇到西班牙建築物、地形同3D圖象，效果同上GoogleEarth睇嘅嘢差唔多，又型又正夠實用。其他豪華舒適配備都唔少，電動皮椅、MMI多媒體系統、鋁合金內飾統統有齊，最驚喜係佢對迷人電眼，Bi-Xenon頭燈連LED日間行車燈組，秉承新一代Audi電眼魅力，我超Like。</p><p>超強五座SUV</p><p>一如以往，Audi車廠絕不吝嗇，每次試車都俾大家試個夠為止，出發前派發Roadbook同8張飛仔，每張飛仔可以試車一次。大會選址西班牙Valencia，呢個地方靚到暈，就連F1都揀過Valencia作為參賽場地。<br> 甫到達，我揀部Turbo車，唔使諗即試引擎2.0TFSIquattro，由機場出發，行勻高速高路、迴旋處、小鎮、鄉郊同石徑小路，相對於大哥Q7，Q5小巧得多，但靈敏度依然強勁。飆緊成百咪高速，沿途總有啲唔生性司機切線阻一阻路，好彩Q5反應快，用軚環側邊嘅加減撥片又好，踩Brake又好，Q5都即時畀到Feedback，要讚。<br> 試埋七前速StronicDual-clutch波箱，減速加速同樣順滑，0-100km/h只需時7.2秒，極速222km/h，停燈再起步都唔會慢過人，馬力輸出高達211匹，扭力可以喺1,500轉輸出高達350Nm，重新入線爬頭無問題，最正係高速入彎，車身剛性強，指向性高永無甩拖，爽快利落。沿路風光明媚，唞啖氣都新過人，我心情超好，揸住部操控性高兼高越野性能嘅SUV跑，呢啲先係名副其實嘅駕駛樂趣。</p><p>AudiQ5規格</p><p>引擎：2.0TFSIquattro<br> 馬力：211hp/4,300-6,000rpm<br> 扭力：350Nm/1,500-4,200rpm<br> 傳動：Stronic七前速Dual-clutch<br> 車價：預計明年初發售，售價待定<br> 查詢：合廸汽車（25281862）</p></body></html>