<html><header><meta charset="utf-8"><title>芝士×年糕=好金甜！</title></header><body><h1>芝士×年糕=好金甜！</h1><p>傳統賀年食物，少不了年糕，愛吃其甜美煙韌口感。有Heart的糕餅師傅，深明香港人嘴刁，將糕扮鬼扮馬，點金箔、加鮑魚，讓年糕增添豪華美。今年更創出變種又新式的賀年糕點，芝士年糕十足蛋糕般，當南瓜遇上素翅，又另番景象，有心整色整水的糕點，最Buy邊款？<br><br>記者：郭佩韻<br>攝影：梁細權<br>Model：Alice、Kin、JoWai@StageModels</p><p>蛋糕布甸扮年糕</p><p>一講年糕，通常想起甜甜、煙韌的年糕，今時今日的年糕已經再唔係啡或白色！好似專玩Fusion菜式的亮明居，創出金箔千層芝士年糕，賣相似蛋糕，但不失傳統風味，的確令人有新驚喜，另有天與地的蘆薈楊枝甘露糕，凍食似布甸多過年糕，絕對啱年輕人口味。</p><p>1.金箔千層芝士年糕$380（a）</p><p>芝士蛋糕外層，糕面以藍莓醬畫花，再綴以金箔，內裏夾心為粵式年糕和以菠菜汁、合桃及糯米粉製成的川式桃仁甜板，還有糖冬瓜及亁果粒，千層口感，一糕滿足多個願望。
</p><p>2.南瓜素翅糕$80（c）</p><p>年糕甜度高，這款年糕用新鮮南瓜製成，營養價值高，加入素翅，豐富口感，特濃南瓜味，甜度適中。</p><p>3.金枕榴槤奶凍糕$72（f）</p><p>打開盒蓋，成間屋充斥着榴槤味，要是對榴槤情有獨鍾，必愛這糕。超濃榴槤味，凍吃質感滑溜，如吃雪糕般。</p><p>4.蒜香芝味煙肉糕$59（f）</p><p>賣相唔算太靚，芝味煙肉以為只有Pizza先夾，味道雖然唔及Pizza，但頗香口兼很有新鮮感。</p><p>5.蘆薈楊枝甘露糕$68（h）</p><p>凍食糕點，有齊芒果、西柚及蘆薈肉，甜甜的，無論質感及味道，與芒果布甸無異！
</p><p>變種年糕夠出位</p><p>大敵當前，傳統年糕也不甘示弱，求變應戰，諸如桂花紅豆糕，令人又愛又恨。至於蘿蔔糕，賣相較難變，但加入矜貴的黑松露菌、鮑魚，貴少少也值得豪一豪。</p><p>6.桂花三色紅豆糕$78（d）</p><p>三色年糕上層為杞子桂花，中層為椰汁，再以紅豆做底，紅豆椰汁味強，亦不失杞子甘香。於1月31日前訂購可享9折優惠。</p><p>7.黑松露菌鮑魚蘿蔔糕$228/6件（b）</p><p>時令菌黑松露味道獨特，再豪一點，在蘿蔔糕內加入鮑魚及蝦子，想不到鮮味鮑魚配黑松露竟然咁合拍。只限堂食。</p><p>8.素蘿蔔糕$53（g）</p><p>蘿蔔糕通常有臘腸、冬菇等，改頭換面變成粟米粒及雞髀菇等，清清淡淡，比大啖肉更可口。</p><p>9.蓮藕甘笋馬蹄糕$52（e）</p><p>加入蓮藕甘笋於馬蹄糕內，有益健康，三種蔬果味配合得宜，夠生津清潤。</p><p>10.山芋千絲糕$88（c）</p><p>用芋頭絲製成芋頭糕，賣相特別，但將之切成塊狀落鑊煎，有難度，一不小心芋頭糕變成芋絲。
</p><p>11.咖啡年糕$68（h）</p><p>用上等巴西咖啡粉製成，用文火煎香，散發着陣陣咖啡香，咬落煙韌，咖啡味濃，甜味適中。</p><p>（a）亮明居（23933933）<br> <br> （b）洲際酒店（23132323）<br> <br> （c）鴻星（26280080）<br> <br> （d）逸東酒店逸東軒（27101093）<br> <br> （e）蛋撻王（27900990）<br> <br> （f）大班麵包西餅（23513222）<br> <br> （g）聖安娜餅屋（28730832）<br> <br> （h）天與地（25378083）</p></body></html>