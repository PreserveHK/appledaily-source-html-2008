<html><header><meta charset="utf-8"><title>薄切再炸　苦瓜鱔片　上鮮下甜</title></header><body><h1>薄切再炸　苦瓜鱔片　上鮮下甜</h1><p>點至為之廚藝高？曉煮鮑參翅肚？還是堅持每一種用料？其實懂得變通，因味施變，擇鮮而食，才堪稱廚藝界高手。<br>見得過無數廚藝大獎，但只謙稱自己是小飯店師奶廚師的「三姐」，用心把一個普通的家常菜細心改善，蒸豆腐容易出水？加紫菜墊底啦！苦瓜太苦不適合入饌？薄切然後炸香，完全變成香口惹味食材……全因肯用心研究，試練出一身好廚藝，師奶又如何！<br><br>記者：廖秀娟<br>攝影：梁細權<br>菜譜及示範：蕭秀香「三姐海鮮飯店」總廚兼老闆（27013136）</p><p>師奶廚神</p><p>三姐蕭秀香的「三姐海鮮飯店」很出名，大班無綫電視藝員都是熟客。三姐在八兄弟姊妹中排行第六，姊妹當中排行第三，故人稱三姐。她父親是廚師，13歲開始在父親的飯店當「主廚」，一小時炒起過百碟炒飯。</p><p>威水史</p><p>00年開設自己的「三姐海鮮飯店」<br> <br> 03年獲得「食神爭覇戰」冠軍及最具創意獎<br> <br> 05年贏得法國國際廚皇美食會的廚皇獎項</p><p>碧綠可以是青菜，可以是苦瓜。</p><p>到三姐的飯店，牆上寫滿各式新奇小菜－椒鹽凉瓜貴妃蚌、鍋貼小棠菜、酥炸芝士魚柳蓮藕夾酸甜汁，全部中餐食材但卻新意盡見，最能代表三姐的入廚心得，「煮好菜，最重要用心與創意，食材很多，為甚麼『碧綠』一定是青菜？嫌苦瓜有苦味，做『碧綠』伴碟不夠受歡迎？我把它薄切然後酥炸，一點苦味都沒有，可配襯的餸菜極多。」三姐很用心研究每種食材的特性，肯花心機試出每個烹調的結果，令她隨時有幾十個菜譜可以提供，而且經常有改良過的完善小菜出現，全都是不斷試練的結果，來自入廚智慧。</p><p>碧綠南乳香炸鱔</p><p>時間：15分鐘<br> 份量：2人<br> <br> 炸過後的凉瓜爽脆甘甜，沒半點苦澀味；鱔魚因為加上南乳，炸得更香口，沒想過凉瓜可以與鱔魚如此合拍，就是日子有功，多試多練的深厚廚藝所致吧!</p><p>材料</p><p>起骨鱔魚柳12両、麵豉1両、凉瓜半個（切片）、燒汁1湯匙、紅南乳1磚、糖少許、脆炸漿半碗</p><p>做法</p><p>1.南乳、麵豉、糖及燒汁拌勻，醃已𠝹花的鱔魚柳半小時。<br> <br> 2.凉瓜去瓤切薄片，蘸脆炸漿於大滾油炸至金黃色，撈起排好在食用碟邊。<br> <br> 3.鱔魚柳原條放入大滾油以大火炸3分鐘，撈起，待1分鐘，再放入滾油，再炸一次，至面脆內熱便可撈起；即時於砧板切件，放在凉瓜中央，便大功告成。</p><p>李小姐：苦瓜點煮至可以唔苦？<br> <br> 答：切薄啲同用炸的方法，會減少苦味；如果唔炸，就用鹽醃瓜一陣，都會去苦味㗎！&#13;</p><p>亁煸鮮雜菌</p><p>時間：15分鐘<br> 份量：2人<br> <br> 亁煸四季豆食得多，亁煸雜菌又別有風味；難得雜菌亁得來裏面仍然Juicy，雜菌炸過香口又沒泥味，一舉兩得，又是入饌智慧之選。</p><p>材料</p><p>雞髀菇1隻、鮮冬菇3粒、靈芝菇1盒、秀珍菇2両、唐芹1條、四季豆4両、紅椒半隻、燒汁適量、蒜茸/紹酒/雞粉/鹽/牛油各少許</p><p>做法</p><p>1.所有菇菌略為冲洗亁淨後瀝亁；雞髀菇切片、冬菇開邊、靈芝菇去硬梗、四季豆切頭切尾、唐芹切條。<br> <br> 2.大火燒滾油，下四季豆炸至轉翠綠色，撈起，排列好在食用碟上。全部菇菌以少許雞粉及鹽拌勻，下滾油走油，炸至金黃色，撈起。<br> <br> 3.另一鑊以牛油爆香蒜茸，下菇菌後灒酒兜勻，加入燒汁，再加唐芹和紅椒兜炒至收亁水，倒入圍好邊的四季豆中央，便成美觀可口的煸真菌。</p><p>貼士</p><p>亁煸四季豆改為亁煸雜菌<br> <br> 雜菌本身有泥味，味道亦比較淡，以雞粉醃過再亁煸，味濃又不失菇菌的清鮮味，絕妙的改動。</p><p>黃先生與黃太：亁煸肉類得唔得㗎？<br> <br> 答：得，豬牛肉都得㗎，最緊要亁煎，醃時連豉油都唔落㗎！</p><p>豉汁帶子蒸豆腐</p><p>時間：15分鐘<br> 份量：2人<br> <br> 豉汁帶子蒸豆腐，毫不特別，但加了紫菜和果皮，味道的層次增添了許多，教曉我「小改變大改善」的道理，盡見入廚智慧。</p><p>材料</p><p>滑豆腐2磚、鮮帶子4隻、蒜茸/豆豉各2茶匙、紫菜半片、葱花/紅椒/果皮粒各少許、生抽半湯匙、水1湯匙、生粉水（生粉半茶匙開1茶匙水）、胡椒/沙茶醬各少許</p><p>做法</p><p>1.豆腐以圓模切成帶子般大小的圓形；帶子洗淨汆水。<br> <br> 2.紫菜鋪碟底放上豆腐，再放上帶子。煲滾水，以大火蒸4分鐘。<br> <br> 3.同時以蒜茸、豆豉起鑊，加生抽、沙茶醬及水煮勻，加入果皮及紅椒粒兜勻，加生粉水埋芡，淋上剛蒸好的的豆腐面，撒上葱花，面撒胡椒粉便完成。</p><p>貼士</p><p>用紫菜墊底<br> <br> 蒸豆腐會出水，以紫菜墊底，一來可吸去多餘水份，二來紫菜和豆腐的味道很配合，加添一重味道。</p><p>Ann：係咪咩紫菜都得？<br> <br> 答：中國紫菜最好又易索味，日本紫菜濕咗冇咁好食又貴啲。</p><p>梅酒薑爆雞</p><p>時間：20分鐘<br> 份量：2人<br> <br> 米酒爆雞甚至三杯雞，味道都未嘗如此甜美，梅酒與唐芹應記一功，令普通的酒煮雞變得滋味。</p><p>材料</p><p>雞半隻、梅子2粒、梅酒5両、雲耳/冇核紅棗各少許、唐芹1棵、米酒4両、薑4両、鹽半茶匙、水半碗</p><p>做法</p><p>1.雲耳、紅棗以熱水浸20至25分鐘，紅棗開邊。薑拍扁備用。雞斬件。梅酒中的梅子起皮去核。<br> <br> 2.起鑊大火爆香薑件，加入雞件，爆炒至金黃色，加鹽兜勻，然後加入雲耳、紅棗，灒米酒2両，加入半碗清水，兜勻煮5分鐘。<br> <br> 3.最後放入梅子、梅酒、剩餘米酒及唐芹等兜炒5至6分鐘便完成。</p><p>貼士</p><p>用梅酒代米酒及糖<br> <br> 梅酒本身有甜味，可代替砂糖；而梅酒的甜味又包含梅的清香，當然比只下糖更刺激味蕾。</p><p>Sarah：點解啲薑要切咁大嚿呀？<br> <br> 答：呢個餸有酒，薑味要夠先配搭得到，所以要大嚿至夠味，仲要連皮煮。</p><p>網上重溫<br>  http://cooking.appledaily.com </p></body></html>