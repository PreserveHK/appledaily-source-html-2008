<html><header><meta charset="utf-8"><title>左加右加　農夫變型Man</title></header><body><h1>左加右加　農夫變型Man</h1><p>揸Pick-up，好Man！點止，呢排啲油價越嚟越高，柴油Pick-up成為近期Hit車，就好似韓國SsangyongActyonSports咁，呢部08年新版唔只改配咗6前速半自動波，而且仲可以加裝好多配件，越加越型，「韓農」一樣魅力非凡，仲自成一格㖭！<br><br>記者：鄭達基<br>攝影：王文忠<br>模特兒：Wing（TheGroup）</p><p>變型逐樣加<br><br>車側腳踏</p><p>上落方便啲，又多咗運動感。$4,000</p><p>頭尾泵把防撞電鍍裝飾</p><p>呢項搞作擺明玩型格，造型更見細緻。各$4,000</p><p>尾斗硬頂</p><p>加咗佢，好有裝甲Feel，仲安全兼保護並重。$18,000</p><p>倒車攝錄鏡頭</p><p>連DVD播放器，安全，更加提升高級感。$12,000</p><p>裝身後嘅SsangyongActyonSports，英氣十足，「農夫」都唔一定老土㗎！</p><p>有型Look霸氣足</p><p>好多朋友同我講，話買Pick-up一定要買日本出品，事關唔只齋望已經好型，而且仲可以加好多Option配件。不過講真，如果係要玩有自己Style嘅，試問又點會隨波逐流，揀部周街都係嘅車款先得㗎！<br> 計我話韓國SsangyongActyonSports嘅型格就更突出！眼前呢部08年最新版本，雖然外觀同舊版差唔多，但原來鬼面罩換上銀色，即時醒神好多啦！要凸顯你與別不同，又夠型夠潮，淨係咁梗唔夠！有計啦，花多些少，幫部車加裝前後BumperGuard、左右兩邊腳踏同埋尾斗硬頂等等，大把配件你揀。襯埋已經係標準裝備嘅合金胎軨，講多無謂，睇睇呢部有晒上述裝備嘅DemoCar，有Pick-up嘅實用、夠醒夠霸道嘅賣相，加埋嗰股運動感，有賺！</p><p>柴油Turbo幫你慳錢</p><p>ActyonSports唔只玩型，仲可以幫你個荷包慳唔少。點解？答案好簡單，因為佢副Engine係2.0公升嘅柴油Turbo型號，淨係聽到柴油呢個Terms已經知道入油嗰陣可以畀少啲，加上佢嘅扭力高達31.6kgm，配埋新換嘅6前速+/-半自動波，爬上超級大斜路都唔會氣咳，計落又可以用少啲油，加加埋埋都慳唔少！<br> 或者你又會話，慳到錢又點吖，柴油Turbo偈喺行車嗰陣一定好嘈。哈，Ssangyong就係知道有呢啲腌尖人士，喺設計呢台Engine嗰陣已經好用功，所以喺運轉噪音方面，大可以喺「極小」一欄上加個剔號。</p><p>感覺「拋」咗啲</p><p>唔信ActyonSports真係咁靜？我無講大話㗎！話說試車當日由代理嘅土瓜灣大本營出發，取道清水灣道上飛鵝山，沿途上山又落斜，引擎嘅低至高轉都用勻，感覺的確好靜，至少模特兒同攝影師都覺得好靜，仲話唔似以前啲柴油車咁嘈㖭！<br> 不過，佢哋話如果經過嗰啲比較唔平嘅路面時，感覺上好似「拋」咗啲，咁可能同尾斗無載重有關。另外，車廂經過些微修飾，望落後生好多之外，最重要都係車廂空間夠闊，有房車嘅舒服感覺。不過由於車身大，睇位難度會增加，畀多$12,000加裝埋倒車攝錄鏡頭啦，倒後泊車都無難度！</p><p>供款幫你計</p><p>車價：$216,000<br> 首期：$21,600<br> 利率：5%<br> 年期：48期<br> 每月供款：約$4,860<br> 註：以上數據僅供參考</p><p>SsangyongActyonSports規格</p><p>引擎：1,998c.c.直4柴油Turbo<br> 馬力：141ps/4,000rpm<br> 扭力：31.6kgm/1,800-2,700rpm<br> 傳動：6前速半自動波，四輪驅動<br> 車重：1,934-1,986kg<br> 車輛提供：雙龍香港（21172287）</p></body></html>