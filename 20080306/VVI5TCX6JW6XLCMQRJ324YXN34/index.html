<html><header><meta charset="utf-8"><title>妙麗xChristina　拼出疑似藝人</title></header><body><h1>妙麗xChristina　拼出疑似藝人</h1><p>網友嘅想像力豐富之餘，對靚人嘅標準都幾高。阿Deep日前就喺英國《每日郵報》網站度睇到幾張明星嘅合成照，網友將明星最標青嘅地方拼合，製成一張又一張「疑似藝人」嘅靚相。</p><p>迷倒電車男</p><p>好似將安琪蓮娜祖莉（AngelinaJolie）身上嘅痣同膚色，拼合「妙麗」愛瑪屈臣（EmmaWatson）對眼，再加ChristinaAguilera嘅口鼻，結果就成為全新美女。阿Deep平心而論，呢位疑似藝人嘅美女的確好迷人，但就有少少唔真實，相信只會迷倒電車男。相同美女仲有GwenStefani雙眉加頭髮，結合奧瑪花曼（UmaThurman）嘅鼻，同彭妮露古絲（PenelopeCruz）個嘴，整容醫院不妨考慮攞張相片畀人參考。<br> 男星方面，阿Deep最欣賞網友將兩代「鐵金剛」皮雅斯布士南（PierceBrosnan）同丹尼爾基格（DanielCraig）左右面結合，唔講真係唔覺佢哋都有幾分似。至於由碧咸（DavidBeckham）身形，配班亞弗力（BenAffleck）鼻同頰骨，再加積嘉倫賀（JakeGyllenhaal）個口，效果點解會有啲似賊佬嘅？<br> 版主：網盜王尊尼Deep<br> 本欄逢周一至五刊出<br> <br> 合成靚人網址：<br>  http://www.dailymail.co.uk/pages/live/articles/showbiz/showbiznews.html?in_article_id=518748 </p></body></html>