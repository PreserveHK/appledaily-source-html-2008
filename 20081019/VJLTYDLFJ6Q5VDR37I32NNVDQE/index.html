<html><header><meta charset="utf-8"><title>NewMacBook全鋁打！</title></header><body><h1>NewMacBook全鋁打！</h1><p>Apple又有新機推出，不過今次唔係iPhone，亦唔係iPod，而係筆記簿電腦MacBook。新MacBook同MacBookPro繼續Apple玩型、玩潮精神，機身選用一體式「單塊鋁合金」打造，全機身無邊無縫外，手感亦比以往牛奶MacBook實在得多，機身更硬淨、更薄，包你見到都想伸手摸一摸！<br><br>記者：許福合<br>攝影：王文忠</p><p>5倍圖象效能</p><p>新MacBook除外形、觸感令人耳目一新外，其實好多地方都採用新設計；Apple直稱新MacBook係最環保嘅手提電腦，除減少使用有害環境物質外，各部份都力求慳電！新MacBook採用13.3吋LED背光顯示器，用電量與上一代相比，足足慳咗30%，而整體操作更可有5小時以上，留意係開着Wi-Fi來計算，絕對係無花假。以往MacBook總係圖象效能較差，不過新MacBook本身已具備nVIDIAGeForce9400M，整體畫面效能提升5倍，即使用來進行遊戲及圖象處理，亦可應付自如。</p><p>玻璃面Multi-TouchTrackpad</p><p>另一個最明顯改變就係用上玻璃面Multi-TouchTrackpad，若單論面積就已經比上代大4倍，而最特別仲係竟然無Click掣，原來Trackpad已經進化到只要在面板上任何一處點擊，就可以做到Click掣效果，比傳統更好用方便！而Multi-Touch亦新增4指操作方式，當4指向上一推，就會清空桌面，而拉下就係軟件總覽，更常用就係左至右一抹，屏幕就會出現運作中程式工作條，輕易就可以在程式間轉換。</p><p>MacBookPro3D圖象強兩倍</p><p>MacBookPro外形與MacBook大同小異，一副兄弟班樣子，屏幕大小為15.4吋，同樣用上LED背光燈，而機面設計、物料到機背蘋果Logo都無大分別。而MacBookPro強項圖象處理方面，新機更為突出，分別內置整合式nVIDIAGeForce9400M及獨立GeForce9600MGT，前者於省電模式時使用，約可延長1小時使用時間，而後者則可於3D畫面上使用，圖象速度約可提升兩倍！</p><p>MacBookAir乘機又升級</p><p>新MacBookAir其實未有大改動，除咗更大硬碟容量及更強圖象處理能力外，另外連接埠方面新增MiniDisplayPort，用以連接新推出24吋AppleLEDCinemaDisplay，這個新Port同時亦會配備於全線MacBook及MacBookPro上。</p><p>查詢：Apple（800908988）</p></body></html>