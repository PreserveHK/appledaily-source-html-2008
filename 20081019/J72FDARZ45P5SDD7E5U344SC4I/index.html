<html><header><meta charset="utf-8"><title>德國雷曼票據 - 左丁山</title></header><body><h1>德國雷曼票據 - 左丁山</h1><p>陶傑寫外國先例，十分幽默。香港人甚為崇洋，講經濟文化、政治、建築等等，總以外國先例為大道理，政府亦一樣，講乜都話外國係咁咁，例如環保、碳排放。特區政府只有一件事不敢引用外國先例，就係民主選舉及取消功能組別。金融方面，最近又有人指責香港證監會仍然准許沽空，大大聲話歐美都禁止沽空咯，點解香港唔禁止？當然亦有雷曼迷債，口口聲聲話外國禁售予散戶，香港唔禁，就係任志剛監管不力。<br> 十月十六日嘅《國際先驅論壇報》第十一頁有篇報導，成日引外國先例嘅崇洋人士不妨睇真吓。據報導，德國亦有雷曼風波，雷曼在九月十五日宣佈破產後，德國散戶投資者，其中好多係退休人士，發覺佢哋買入咗一間公司發行嘅Zertifikate即係英文certificate（證書、票據），法律上屬於bearerbond（不記名債券）類，呢批票據係由雷曼兄弟擔保嘅，雷曼執咗，無人認頭，估計六萬名德國散戶中招，五億歐元（約五十餘億港元）就咁蒸發咗。德國市場上，類似票據充斥，共有三十四萬種，發行量高達一千三百億歐元，全世界最多最大。<br> 德國人一向性格保守，唔鍾意冒險，所以德國啲街坊儲蓄銀行以「低風險，高利息」包裝嚟努力推銷不同種類票據，買中雷曼票據嘅就最唔好彩，有好多雷曼苦主就係聽銀行職員講而買入嘅，情況與香港非常相似。實質上，德國市場流行嘅票據完全係衍生工具結構性產品，甚為複雜，但過往投資者收息收得高興，無人理會，呢次雷曼破產嘞，德國散戶先至如夢初醒，睇真吓張cert原來係結構性產品。<br> 雷曼票據在德國市場佔好少份額啫，比例上微不足道，但都有六萬散戶損失五億歐元吖，點解唔見德國監管當局、德國財長、總理出嚟發話呢？德國國會議員又唔指住德國央行行長嚟鬧呢？呢啲就係外國例子嘞！報導說德國散戶依法辦事，搵律師投訴/控告銷售銀行誤導，要求賠償，德國央行至今未曾要求銷售銀行回購雷曼票據，因此例一開，一千三百億歐元票據如何處理？&#13;</p></body></html>