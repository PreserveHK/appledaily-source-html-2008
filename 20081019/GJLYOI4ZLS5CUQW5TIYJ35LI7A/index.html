<html><header><meta charset="utf-8"><title>航運海嘯 - 左丁山</title></header><body><h1>航運海嘯 - 左丁山</h1><p>星期三夜馬，在馬場碰到船公司老闆Ｃ。老闆Ｃ平時對賽馬有興趣，但入場次數比較少，因為成日出外公幹，拜訪貨運大客戶，未必搵到星期三晚與星期日到馬場一行也。馬季開鑼後，已經碰見佢三次，於是問佢：「今季為何入場次數多咗？」老闆Ｃ話：「橫掂生意太淡，出埠公幹都係蝕皮啫，留番響香港好過，真係有料到先至飛啦。」<br> 聽老闆Ｃ講，好多人注意金融海嘯，美國標普500今年跌咗四成，香港恒指以三萬二千點計，從一年高位回落五成，慘嘞啩，但係波羅的海亁散貨運指數從今年高位一萬二千點跌到星期二（十月十五日）嘅1615點，剩番唔夠14%咋，與股市相比，航運價格何止碰上海嘯，直情係十級地震，船公司如過去貪心，唔肯簽長期租船合約者，死到直晒。影響所及，船公司就向造船廠扭計，想取消一兩年前嘅訂單或延遲收新船，用盡一切方法拖延。<br> 航運好倚賴國際貿易，進出口業蓬勃嘅話，航運就會興旺，但如果美國削減買入外國貨，中國削減輸入巴西鐵鑛、澳洲煤嘅話，船公司就遭殃。今次之災害，先係美國房地產市場下滑，次按斷供，跟住銀行收樓、撇賬，次按債券市場爆破，連累投資銀行，反過嚟拖累銀行，跟住一發不可收拾，引發金融海嘯，銀行為求自保，拼命收緊貸款，不願借錢出去。各行各業一向倚賴銀行貸款，突然之間「斷奶」，有乜辦法唔收縮呀。老闆Ｃ話：「《金融時報》有一段報導，令我感同身受，就係一間公司本已卜好一條船運貨，但公司畀銀行cutline，開唔出信用狀買貨，於是公司無貨可運，船公司亦無計可施。講法律爭拗呀，留番拜山至講啦，目前就係冇生意怎麼辦？」答案又係搵政府？一位WhartonSchool財務教授在《金融時報》撰文提議政府央行擔保私人貸款（privatelending），真係匪夷所思，如果要香港政府擔保中小企向滙豐借錢，此是什麼世界？唔怪得老闆Ｃ頭腦好亂，到馬場諗吓邊隻馬可以贏，反而唔會諗到神經錯亂。</p></body></html>