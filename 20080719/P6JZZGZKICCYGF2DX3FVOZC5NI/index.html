<html><header><meta charset="utf-8"><title>拉闊足球場：紅軍躉單挑3雄</title></header><body><h1>拉闊足球場：紅軍躉單挑3雄</h1><p>今集核心問題：</p><p>1.利物浦為何從未贏得英超冠軍？<br> <br> 2.點睇利物浦來季前途？</p><p>《拉闊》推出英超4強前瞻系列──利物浦之夜。古有諸葛孔明舌戰群儒，今有利物浦狂迷阿Koo親身在《拉闊》直播室，與其餘3大球會擁躉唇槍舌劍，捍衞愛隊。他強調紅軍過去專攻盃賽，今季與列強「有得鍊」。</p><p>Koo（利物浦球迷）<br>紅軍問題：專攻盃賽</p><p>歸根究柢係可能去到某啲階段較專心踢盃賽。我唔同意啲人話利物浦後衞唔掂，好似去季懷斯擺烏龍前表現其實唔差。只要今季買到羅比堅尼，應該有機會爭聯賽錦標。<br> <br> 估計紅軍來季名次：冠軍<br> <br> Koo（利物浦球迷）貼士<br> 班列特負阿仙奴0:5（12倍）<br> 凱撒酋長負曼聯1:4（11倍）<br> 克拉科夫負利物浦2:3（28倍）</p><p>阿樂（曼聯球迷）<br>紅軍問題：錯用西法兵</p><p>「好奇怪，連布力般都贏過英超，真係唔明以利物浦人腳點解咁多年都贏唔到。我覺得，係衰成日買錯球員。由以前嘅伊雲斯到𠵱家嗰個肥佬（編者按：賓尼廸斯）買人都唔實際，例如法國同西班牙球員踢得太悠閒，唔似曼聯買啲人咁實際。所以曼聯今季都會壓住利物浦，3料冠軍！」<br> <br> 估計紅軍來季名次：第3<br> <br> 阿樂（曼聯球迷）貼士<br> 班列特和阿仙奴1:1（12倍）<br> 凱撒酋長負曼聯1:2（10倍）<br> 克拉科夫負利物浦0:1（7.5倍）</p><p>Andy（車路士球迷）<br>紅軍問題：兩翼廢嘅</p><p>「其實利物浦同車路士踢法有啲似，都係兩邊去波而中場中路就硬橋硬馬踢穩陣波，老實講，都幾悶，而兩隊波近年嘅側擊都發揮唔到。不過我去過倫敦，對倫敦3大球會情有獨鍾，但對利物浦就冇感覺，電視台播好多場波，通常我好少睇利物浦，只關心邊個入波同埋邊隊贏。」<br> <br> 估計紅軍來季名次：第4<br> <br> Andy（車路士球迷）貼士<br> 班列特負阿仙奴1:4（12倍）<br> 凱撒酋長負曼聯0:3（6.5倍）<br> 克拉科夫負利物浦1:2（7.5倍）</p><p>Marco（阿仙奴球迷）<br>紅軍問題：有前冇後</p><p>「我覺得利物浦今季排名會躍升，唔只第4，但要爭冠軍就難啲。呢隊波嘅攻力係唔需要懷疑，我諗好多球迷中過佢哋大勝嘅波膽，但後防認真唔掂。曼聯去季唔係贏前鋒，係贏後衞，利物浦點都及唔上，或者撬到曼聯啲後衞就得啦（一笑）。」<br> <br> 估計紅軍來季名次：第2或第3<br> <br> Marco（阿仙奴球迷）貼士<br> 班列特負阿仙奴0:3（6.5倍）<br> 凱撒酋長負曼聯0:2（7.5倍）<br> 克拉科夫負利物浦0:1（7.5倍）</p><p>《拉闊足球場》下次舉行日期：24/07<br>主題：阿仙奴之夜</p><p>想參加？即上 http://soccer.atnext.com/jp/soccer <br> <br> 節目重溫： http://sport.appledaily.com </p></body></html>