<html><header><meta charset="utf-8"><title>擠提基金跌完再跌 - 左丁山</title></header><body><h1>擠提基金跌完再跌 - 左丁山</h1><p>廠商L成日留在大陸，唔知真係勤力吖或是另有戀情，呢日突然來電：「喂，我到咗中環搵你出嚟飲杯茶，同我講吓市況，我輸到死咯。」於是去咗阿曼尼咖啡，呢度下午時分，清靜過乜，最啱傾偈，廠商L話佢日忙夜忙，從冇時間炒樓炒股票，知道股市跌都不以為意，因為佢為自己設立嘅退休金基金只係揸住滙豐、恒生，一向瞓得好安樂，點知最近輪到呢兩隻股大跌，佢為之面青，立即走番落嚟了解情況，首先搵左丁山講股。</p><p>真不知從何說起，咁多原因與新嘅負面因素，點講呀。廠商L話：「返到嚟，見到老婆面青兼面黑，原來佢將啲私己錢加埋前幾年炒樓所得，去年趁股市當旺之時，買咗一間銀行嘅股票基金，𠵱家冇咗三分二，佢叫我畀番佢喎！想死咩，我啲滙豐恒生已經跌到低過我買入嘅平均成本價，賬面利潤冇晒咯，內地工廠嘅訂單數量大跌，加埋勞動合同法逼到埋身，我都周身麻煩，諗住必要時連滙豐、恒生股票都抵押埋畀銀行，攞啲頭寸救急嘅。𠵱家個市咁唔掂，好唔好索性保留性命於亂世，執咗間廠，一了百了，以後靠滙豐恒生派息都過得世嘅──不過又聽講話滙豐派息會減半，點算好？」問清楚，廠商L太太冇買到雷曼迷債，揸咗反而可以要求賠償，𠵱家就輸咗冇人知。<br> 唔怪得話香港縮窄貧富差距最好嘅方法就係樓市跌、股市跌，有錢人冇咗三分二身家，仲唔貧富拉近？呢個市道玩死人，炒慣嘅一定輸，乜都唔做，只要擁有基金或者股票嘅，一樣眼白白睇住家財蒸發一大截。照計應該有啲淡友做空單發財㗎，奇怪嘅係，左丁山三個月來都冇聽到一位老友沽空恒指或者買熊證搵到大錢嘅。</p><p>上星期五與今個星期一之股市大跌，應與基金被擠提有關，大家買基金，升市時越升越有，冇人會贖回，但到咗跌市，大家怕執輸，就會爭先恐後咁去贖回，迫使基金洗倉，沽貨套現，於是股市再跌，引發新一輪贖回潮，如此產生一個尋底循環。贖回潮過後，股市會企穩，不過到時大家又驚經濟蕭條，盈利萎縮，股市只能在低位徘徊，難以回升。</p></body></html>