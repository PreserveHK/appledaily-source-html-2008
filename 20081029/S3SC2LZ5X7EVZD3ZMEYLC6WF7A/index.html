<html><header><meta charset="utf-8"><title>中環在線：工行股東唔撐阿松 - 李華華</title></header><body><h1>中環在線：工行股東唔撐阿松 - 李華華</h1><p>中投投資黑石（Blackstone）大幅虧蝕，以黑石前日7蚊美金收市價計，大嗱嗱30億美金嘅投資，兩年唔夠（07年5月入股）蒸發近八成，跌剩得番7億銀，真係欲哭無淚。唔少人埋怨促成呢單刁嘅前財爺梁錦松，話佢身兼黑石大中華區董事長，竟然冇為阿公把關，好好睇住筆咁大嘅投資。<br> 前晚工商銀行（1398）公佈，早兩日喺北京舉行嘅臨時股東大會度，投票嘅結果。當日決議案包括通過董事委任，股東對於公司董事續任或委任，不嬲都唔會點反對，通常超過99.9%都投贊成票。</p><p>6%投票反對續任</p><p>不過凡事都有例外，阿松續任工行獨立非執董，竟然有6%嘅股東投反對票，只有93%贊成票，都咪話唔𤓓。唔通，班股東嬲阿松累阿公輸咗23億銀，所以投反對票表示不滿？<br> 阿松當殃，工行董事長兼執董姜建清亦唔好受，續任執董竟然有2.3%嘅反對率。咁又唔出奇，工行年初至今股價急插超過四成，股東荷包大縮水，點會唔㷫，姜董事長辦事不力，梗要俾股東反對㗎啦。</p></body></html>