<html><header><meta charset="utf-8"><title>中環在線：中興通訊高層齊托股價 - 李華華</title></header><body><h1>中環在線：中興通訊高層齊托股價 - 李華華</h1><p>內地股市大崩盤，年初至今累積插水達67%，內地A股唔少上市公司紛紛回購股票托價，不過講到高層最齊心撐股價嘅公司，就非港深同時掛牌嘅中興通訊（763）莫屬。</p><p>涉資965萬人仔</p><p>中興通訊噚日發出通告，董事長侯為貴聯同16位公司高層，包括總裁殷一民、14位副總裁同埋董事會秘書，分別喺今個月28同29號兩日，自扲荷包掃入57.19萬股A股。通告冇講呢班高層買入嘅每股平均價係幾多，或者合共增持幾多銀碼，不過呢兩日平均16.87人仔收市價計，涉及金額約964.8萬人仔，約1100萬港銀。<br> 當中最落力掃貨嘅高層，當然係董事長侯為貴，其次係總裁殷一民，佢哋分別買入20萬同10萬股中興，其餘高層嘅增持股份就介乎1萬至3.15萬股。<br> 一班高層咁齊心托價，當然有回報，中興A股股價由禮拜一16.65蚊人仔低位，一度反彈4%，噚日收報17.01蚊，賬面微賺8萬銀人仔。</p></body></html>