<html><header><meta charset="utf-8"><title>嘉玲戒蒲減產養身迎B</title></header><body><h1>嘉玲戒蒲減產養身迎B</h1><p>婚後屢傳有喜的劉嘉玲昨日出席護膚品牌活動，面圓體胖的她如常否認懷孕，但直認現時戒蒲、不接戲以及早睡早起，十足養胎格。金融海嘯下，劉嘉玲揚言夜店生意上升，但自己的中環舖就不會搞生意，改為出售或租賃。</p><p>劉嘉玲和琦琦昨日以代言人身份在沙田主持SK-II全球首間概念店開幕，吸引近百名市民圍觀，還獲讚靚女。婚後工作量大減、屢傳有喜的嘉玲穿上泡泡裙示人，見她面圓身圓，孕味十足，不過她只認心廣體胖，她說：「可能開心啦，肥咗少少，唔好咁敏感啦，多謝大家關心。」她解釋是婚後生活習慣改變了，她說：「係我自己改變，以前遲瞓晚起，𠵱家早睡早起，生活健康，心情開心。」</p><p>見到廟必上香</p><p>有雜誌拍到嘉玲到寺廟求子，她說：「雜誌寫啫，我去親邊度有廟，都會去裝炷香，大家太心急，我唔心急，我哋𠵱家幾好，唔好成日講呢個話題啦。」那麼會否減一減肥？她說：「冇喎，唔使減肥，𠵱家健康啲，我都會運動，食嘢就一向好清淡。」會否戒夜蒲？她說：「好少去喇，夜蒲啲朋友都好似疏遠咗咁，不過佢哋冇投訴，好尊重我嘅改變。」問嘉玲現在養身休息，工作量是否都會減少？她雖謂沒想過退出，但就暫不拍戲，她說：「拍戲就唔拍住喇，拍廣告，同埋做啲可以控制時間嘅嘢。」<br> 金融海嘯令市況反覆，問劉嘉玲內地的生意有否受影響？她說：「兩間生意都好咗，可能啲人心情唔好，要飲番兩杯，𠵱家全球經濟都受影響，但我相信會好番。」她自認不懂投資，不懂玩股票，也不敢叫人買樓，她說：「要睇自己點理財，唔好太貪。」&#13;</p><p>擬賣中環地舖</p><p>問嘉玲的身家有沒縮水？她說：「大家啲投資咪當做咗定期存款，正面啲睇。」劉嘉玲和偉仔今年4月以2,880萬元買入中環一個地舖連閣樓單位，預備做中式食肆，她昨日謂不會搞生意，她說：「諗住賣或者租出去。」對於林青霞傳復出，她說：「我贊成，最緊要做番自己鍾意嘅嘢，我都係佢影迷，外國嘅話，佢咁嘅age都有好多好角色。」<br> 採訪：羅慧敏<br> 攝影：黃文偉</p></body></html>