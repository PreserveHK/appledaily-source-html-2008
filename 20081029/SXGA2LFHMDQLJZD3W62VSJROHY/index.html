<html><header><meta charset="utf-8"><title>陳寶珠　甘國亮　嚟喇！</title></header><body><h1>陳寶珠　甘國亮　嚟喇！</h1><p>繼99年《劍雪浮生》，06年《天之驕子》之後，都沒有見過寶珠姐演戲了，更不用說是時裝舞台喜劇，但著名編劇甘國亮一出手，寶珠姐又怎能不為所動呢？劇目名叫《我愛萬人迷》，究竟誰是萬人迷呢？是品味至上兼周身刀的甘國亮？抑或紅足50年的陳寶珠？還是一眾好戲之人李香琴、石修、余安安、張國強呢？唔知，只知道《我愛萬人迷》恰似是一個高手過招的舞林大會，由編、監、導、演，以至服裝設計的奚仲文，都是星級中的星級，而且更會連續鬥「戲」26場之多，更講明不會緊接加場，今回認真crazyforyou！<br><br>記者：蒙為亮<br>攝影：林栢鈞<br>Thankscreditby甘國亮<br>Outfitby：agn囗sb.<br>Hairby：JeanTongofOrieat4<br>Opticalby：Dita<br>Thankscreditby陳寶珠<br>Hairby：MarkKim<br>Makeupby：ChanManFai</p><p>陳寶珠　紅足五十年</p><p>一句：「陳寶珠嚟啦！」，嗌足五十年，訪問當日粉絲們依然情誼不變，手機相機閃個不停，影足全程幾乎拍得住攝影師哥哥，對比現在的粉絲又愛飛輪海，又愛棒棒堂，舊一代的歌迷、影迷的確更為堅貞不渝，而且以前就是一個陳寶珠已經夠令一眾迷哥迷姐神魂顛倒，寶珠姐感激fans們的熱情：「有些fans係由出道至今一路支持我，有時仲會透過e-mail傾偈，甚至噓寒問暖一番，感覺好似朋友一樣，我諗無乜邊個唔想有好多人錫。」今次是寶珠姐入行以來的一個新突破，務求將一個前所未見的陳寶珠呈現在舞台上，「今次由投資者做牽引角色，令我同甘生可以首次合作，之前大家真係唔識，不過甘生大名我當然有聽過啦！但係估唔到第一個合作就係我從未做過嘅舞台喜劇，希望畀到自己同觀眾都有一種前所未有嘅新鮮感覺！」<br> 還記得《女殺手》、《影迷公主》等陪我度過多少個寂寞的失眠夜，眼前的寶珠姐依然keep得很好，不過她坦言今次演出壓力很大：「畢竟太耐無做過時裝，而且之前做得太多古裝，所以手勢同對白方面都有啲唔同嘅調整，今次更係由頭演到尾，不過好就好在自己同飾演角色嘅性格都好似，因為大家同樣係風趣鬼馬之人。」甘生由始至終都堅稱《我愛萬人迷》不等於《陳寶珠傳》，希望大家不要「對號入座」，更一語道破：你有聽過麥當娜會演麥當娜傳嗎？<br> 訪問前小記一直覺得寶珠姐嚴肅認真，且不苟言笑，但原來她完全沒有阿姐級的架子，更以和顏悅色輕鬆回答問題：「其實我個人有時都幾唔正經，一遇上老朋友敍舊，我就會變成好玩得，大講笑話兼滿場飛，所以我覺得自己都有少少喜劇細胞吧，哈哈。」歲月會催人，但令人開心的笑聲可以50年不變。</p><p>零爛gag笑足二十六場</p><p>由無綫編劇出身的甘國亮，可謂是經典的喜劇泰斗，由《執到寶》，《不是寃家不聚頭》等都是當年膾炙人口的經典，至於今次《我愛萬人迷》同樣以招牌喜劇做招徠，但甘國亮聲言不會隨波逐流，讓爛gag滿天飛，不過卻保證可令大家會心微笑，「其實唔係只有搞爛gag，先會令大家睇得開心，相反我會用自己一貫嘅幽默手法放喺舞台上，例如自我嘲諷，似活地阿倫嘅電影一樣，開心中又帶點苦澀，輕鬆中又帶點悲凉，我認為效果及敍事手法可以搞笑輕鬆，但往往故事情節先係最能令觀眾有共鳴之處。」<br> 就如甘國亮所言，《我愛萬人迷》嘅故事亦係講述女主角當紅之後勇退，又不甘寂寞心思思想復出，九七前怕大陸怕到移民，回歸後又一廂情願地返大陸淘金，矛盾嗎？但這又何嘗不是很多人的心聲及想法呢？可能就是這種自嘲式的反思，比爛gag更讓我們哭笑不得。<br> 寶珠姐亦自言在讀劇本之時經常忍不住大笑，皆因對白的確非常抵死兼過癮：「尤其是同琴姐做對手戲果幾幕，真係好有趣，劇中我哋飾演母女，我嘅性格巴辣，佢又唔服輸，所以惟有不停挖苦對方，唔係唔愛對方，或者唔尊重，只係另一種溝通方法！」同阿仔楊天經也是這樣溝通的嗎？「哈哈！一時時啦！通常都係我挖苦佢比較多，不過講到底都係開心嘅，互相詆毀都是一種情趣。」寶珠姐一講阿仔就立刻笑逐顏開，一副廿四孝媽咪樣子，愛子之情盡現！</p><p>唔只一個人功勞</p><p>甘國亮由編劇出身，做過電台台長、演員、節目主持，現在又回歸於出處，問到以前編劇同現在做編劇有甚麼分別呢？「無論心態上，技巧上，時間上，其實都差唔多，不過今次《我愛萬人迷》前前後後用咗兩年時間去籌備，但寫劇本才用咗3個星期，我認為舞台劇劇本固然重要，但其他如宣傳、埋班、排練，以至即場嘅台燈音都要有一定嘅配合同預備，一個舞台劇先可以成功。」不過講到編劇，其實甘國亮仍有點耿耿於懷，就是因為自己的名字太大，彷彿抹殺了其他人的努力，「例如以前編《執到寶》，同我共事一齊度橋嘅有林奕華、王家衞，佢哋未紅之前，大家只用上我嘅credit，就似我自己個人創作一樣，到佢哋紅咗，其他人才驚覺佢哋有份參與創作，『歸還』佢哋應有嘅credit，所以喺舞台上更加需要有名有份，電視劇可以寫寫吓唔寫，不過舞台劇卻係一個集體同步創作，唔可以打打吓燈走咗，演員如是，打字幕如是，導演如是，每個人都係堅守到最後一刻，所以今次居功至偉嘅其實唔只我一個，而係投資者到整team人。」除了credit，specialthanks出齊外，還有一點小記可以保證的就是甘生出品，必屬佳品，因為甘國亮就是那種對每一個字都非常認真執着的人，因為在訪問途中，我們因為「種子」和「源頭」這兩個中文詞彙的意思，引發了一連串的討論，雖則最後都沒有一個確切的結果，但態度認真，正是成功的王道。</p><p>陳寶珠經典
</p><p>陳寶珠profile</p><p>「影迷公主」陳寶珠出身粵劇世家，7歲時已參加京劇的大會串，第一部京劇演出便是和沈芝華一起合演的「三岔口」。10歲便與梁醒波女兒梁寶珠合演粵劇，後得到任劍輝賞識，並收為徒。1958年開始轉上銀幕演出，曾參與電影超過一百部，代表作有《女殺手》，《給我一個吻》等。1999年復出舞台。轉戰舞台劇。</p><p>《我愛萬人迷》舞台劇</p><p>演出日期：1月1日至1月25日<br> 時間：晚上8:00<br> 地點：香港演藝學院<br> 票價：$800$480$380$280$180<br> 查詢：28353982</p></body></html>