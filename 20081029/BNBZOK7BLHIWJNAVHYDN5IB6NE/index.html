<html><header><meta charset="utf-8"><title>千嬅8吋踭打機變拗柴特務</title></header><body><h1>千嬅8吋踭打機變拗柴特務</h1><p>楊千嬅為亞洲遊戲展2008擔任大使，兼唱主題曲《當女飛俠愛上萬能俠》，為了配合歌曲，其造型也頗花心思，分別有女飛俠機械人及靚女特務look等，千嬅並要以cool樣示人，令這個大笑姑婆也要收斂笑容，不過最攞命的，是要穿上8吋高踭鞋，令千嬅寸步難行，結果論盡的她扭傷腳收場。</p><p>楊千嬅最近成為第6屆亞洲遊戲展大使，每年擔任大使的均是天王天后級人馬，如有陳慧琳、郭富城、古巨基和鄭秀文等，而今次千嬅更會唱主題曲，早前她以一個通宵完成新歌MV，千嬅說：「有份做大使梗係開心啦，因為我好鍾意呢啲造型，MV造型有女飛俠同靚女特務，好有新意。」</p><p>傷及舊患搽藥酒</p><p>千嬅續說：「不過最嚇人係要我着住對8吋高踭鞋，我一見到對鞋，嘩！乜咁搞呀？着上已經好難行路，如果導演要我跳舞咪慘，所以我着住對鞋練習吓行路，好在導演都錫住我，只係叫我喺原地擺甫士，不過就要轉嚟轉去，估唔到咁都扭傷隻左腳。」原來千嬅以前拍戲左腳曾受傷，今次不慎觸及舊患，所以她完成工作後要回家搽跌打酒。</p><p>大笑姑婆扮Cool</p><p>另外，在拍攝時因為導演要求要她一臉cool樣，不過一向有大笑姑婆之稱的千嬅，要忍笑比起着高踭鞋更有難度，她只好裝出一臉嚴肅，當然拍攝時也曾忍不住大笑一番。<br> 千嬅對這個靚女特務look十分欣賞，有同事指她大有條件做邦女郎，千嬅笑說：「我好恨拍一部特務片，我以前拍劇試過練咗半年功夫，食過吓夜粥，𠵱家都大派用場㗎，所以好希望公司開拍一部武打動作片，最好係做特務角色。」<br> 撰文：丁寧</p></body></html>