<html><header><meta charset="utf-8"><title>轆Book：<br>GolfR32飆得起　爽過一杆入洞</title></header><body><h1>轆Book：<br>GolfR32飆得起　爽過一杆入洞</h1><p>上個禮拜專訪高皓正時，一時技癢順便試埋架PassatVariantR36，斯斯文文估唔到有成300匹，深感福士扮豬食老虎確有一手。隨即興起試埋同廠另一辣跑代表作Golf，睇中架外表溫文、表現Open嘅R32，一口氣直飆入西沙茶座，疾風感覺就如打Golf一杆入洞咁爽快！<br><br>記者：徐影龍<br>攝影：陳陶鈞<br>Model：Miyoko@StageModels</p><p>自然吸氣一樣爆得起</p><p>由將軍澳蘋果大樓出發，穿過西貢直踩入西沙茶座，由於閒日關係，沿途都無乜塞車情況，好多直路彎路都可稍踩油門，盡情放肆一下；正所謂成也風雲、敗也風雲，R32用上3,189ccV6引擎，馬力的確比GTI足足多50匹，直路時稍踏油門，推背爆炸力已湧住上嚟。<br> 可惜副偈實在太重，遇到彎位時，跟車輕偈勁嘅GTI比反而輸少少，始終今日載住Model、攝影師，FullLoading四個人重上加重，去到彎位漸多嘅路段，舞住架R32反而不敢去得太盡，惟有專心享受吓個6前速DSG波箱。坦白講，整個路程根本可以一個D波走天涯，DSG（Direct-shiftGearbox）轉波比手動式實在要快得多，一路揸一路覺得比手波版貴一萬，相當之值得；試玩0-100km時，明顯感受到轉波間嘅順暢自然，唔似GTI咁好突然地爆Turbo，這全因R32用嘅係NA偈（自然吸氣），馬力來源全靠大cc所支持，兩者玩法可謂不盡相同，但各有優點。<br> 劈完一轉，結論係如我般年過三十、扮成熟但又不時手痕想爽吓嘅，R32的確攞到兩者間平衡；若你擺出個款已經係車手類，喺街行又Enjoy人望吓嘅，唔使諗，一定要揀GTI。</p><p>比GTI成熟穩重</p><p>今次試嘅Golf，屬第五代版本，雖然到港一段時間，不過最新嘅第六代仍只聞樓梯響，起碼要到09年中先有機會到港，所以呢架R32仍是目前福士Golf最新、最頂級嘅版本。而我揀R32而唔揀賣相更辣嘅GTI，原因其實都係想感受多一次Passat嗰種扮豬食老虎嘅心理，事關一般人喺街遇到呢架R32，真係會被其沉實穩重外形呃倒；而另一個原因，好慚愧，就係我揸車十年，都係未揸過GolfR32，百聞不如一試，故藉今次機會，好好感受吓Golf嘅辣跑本色。<br> 自第四代開始，福士已將萬千寵愛集合R32一身，唔係話將GTI打入冷宮，而係兩者喺外形及規格上分野越嚟越大，GTI車主九成都會執過晒包圍、胎軨，務求一望已拋窒人；而R32就唔同，車身較大、五門揭背、包圍及鬼面罩好斯文，內裝又偏向豪華多Function，最重要係四輪驅動，直路起步爆得快，入彎咬地線位準繩，比GTI少一重推頭風險（不易推不代表不會推）。</p><p>規格表：</p><p>引擎：3,189ccV6<br> 馬力：250hp/6,300rpm<br> 扭力：320Nm/2,800rpm<br> 傳動：6前速DSG半自動波箱，四驅<br> 售價：$398,000（DSG版）<br> 查詢：VolkswagenHK（36989688）</p></body></html>