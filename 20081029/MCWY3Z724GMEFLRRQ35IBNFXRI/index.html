<html><header><meta charset="utf-8"><title>5色VAIOCS　隨歌閃動</title></header><body><h1>5色VAIOCS　隨歌閃動</h1><p>音樂都可以見到？SONY新推VAIOCS系列Notebook，就將呢個幻想成真！機身設有手機常玩LED燈，邊播音樂、絢麗閃光隨歌起舞！機身更玩特色，火紅、粉紅、白、啡、黑5色任揀，出機時仲加送同色機套同滑鼠，Notebook都可以好Fashion！<br><br>記者：許福合<br>攝影：陳盛臣&#13;</p><p>靚玩潮Look</p><p>外殼玩亮麗美色，一街都係！新VAIOCS打開機蓋，連內櫳都玩同色系，真係非常少見；火紅、粉紅、Pure白、金啡及亮黑色，5色潮Look完全可以配襯個人品味！打字鍵盤亦見特色，靚玩獨立字粒，好處除手感好㩒，更正係唔會做成連動作用、一次㩒幾粒，果然有心思。<br> &#13;</p><p>TouchSensor觸控閃燈</p><p>機身前有條LED閃燈，當用家使用內置《VAIOMusicBox》播放軟件聽歌時，LED燈就會隨歌閃動，不斷於紅、綠、藍三色間幻化不同色彩；另鍵盤上TouchSensor亦是一個閃燈位，用作多媒體播放時，只要手指在上邊滑動，就會有白色閃光拖尾跟住走，視覺效果極佳。
</p><p>Profile</p><p>處理器：IntelCore2雙核心P8400<br> 記憶體：2GBDDR2<br> 硬碟：250GB<br> 光碟機：8XDVD+/-RW/R/RAM<br> 顯示卡：nVIDIAGeForce9300MGS<br> 屏幕：14.1"<br> 網絡：802.11a/b/g/n及藍芽2.1<br> 體積：335.8×29-39.8×245mm<br> 重量：2.6kg&#13;</p><p>11.1"細細睇BD</p><p>印象中Blu-ray版Notebook通常配大芒，VGN-TT17GN就話要反其道！機身走1.3kg輕盈路線，11.1"屏幕居然勁玩Blu-ray燒錄；另一特色係加入消除雜音耳機功能，聽歌時可減少環境雜音影響！機身顏色有黑、金及紅三色，論外形真係型爆！可惜價位高開$21,980，都係睇吓好喇！<br> <br> 規格：IntelCore2雙核心SU9400/4GBDDR3/160GB硬碟/Blu-ray燒錄機/11.1"/1.3kg&#13;</p><p>18.4"芒VAIO之最巨</p><p>有細細部VGN-TT17GN，同樣亦有部大牛龜VGN-AW17GU/Q，擁有VAIO最大18.4"屏幕，因為能全面覆蓋AdobeRGB色域，色彩穩定準確，特別適合攝影師處理相片之用，不過代價就係重上3.95kg，電池亦只玩到1.5小時。睇佢規格，有Blu-ray燒碟，做足心理準備之後再睇價錢，仍然嘩一聲！<br> <br> 規格：IntelCore2雙核心T9400/4GBDDR2/320GBX2硬碟/Blu-ray燒錄機/18.4"/nVIDIAGeForce9600MGT/3.95kg</p><p>查詢：23452966（SONY）
</p></body></html>