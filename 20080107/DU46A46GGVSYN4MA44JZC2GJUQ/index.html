<html><header><meta charset="utf-8"><title>5萬6出車　豪嘆老細Feel</title></header><body><h1>5萬6出車　豪嘆老細Feel</h1><p>想買部豪華房車過吓老闆癮，唔一定要掟幾百萬出嚟，又或者買部年紀有番咁上下嘅舊車先可以成事，事關Mercedes-Benz最近就幫佢哋嗰款Facelifted嘅新E230推出頂級Avantgarde版本，雖然佢只係同款車頂級型號嘅入門版，但內外都一樣咁豪，而且車價都未使56萬，比本來這頂級型號平十多萬，係咪吸引好多呢？<br><br>記者：鄭達基　<br>攝影：伍慶泉　<br>模特兒：Debby（BXMedia）</p><p>Top版內裝無欺場
</p><p>話咗呢部E230Avantgarde係頂級版嘅入門型號，所以Mercedes-Benz喺為佢選配車廂裝備嗰陣，都揀晒啲最Top、最靚嘅嘢先放落去，完全唔會有機會俾你話佢欺場㗎！<br> 當你打開車門嗰陣，你先會見到車廂四周有好多雀目紋桃木裝飾，跟住又會發覺前後兩排座椅都係用頂級嘅真皮嚟裝嵌，加埋闊落得厲害嘅車廂空間，坐落去都會覺得Grand啲舒服啲。擰轉面再睇埋佢個中控台，感覺上同以前嘅差唔多，但勝在設備好齊全，只係控制鍵多咗啲，要花啲時間適應囉！最可惜嘅係如果要埋個可以等你同愛人曬月光嘅電動天窗，就要訂車嗰陣喺荷包拎多$12,500出嚟先可以擁有，若然可以變做標準裝備嘅話，我諗會好好多。</p><p>GrandLook齋睇都豪
</p><p>E230Avantgarde唔只車廂陳設講究豪華，就連佢嘅造型都一樣風格，可以話係齋睇個外觀都已經覺得佢同啲頂級豪華房車無太大分別。<br> 始終呢部E230Avantgarde係Facelifted新版，喺外觀上同舊嘅有好大分別，例如車頭線條比以前嚟得低斜，而令唔少車迷為之着迷嘅橫柵式電鍍鬼面罩，中間一部份變成咗尖角嘅設計，泵把亦都換咗全新Design，從而令到成部車嘅Look當堂Grand好多。走去車尾，你就會見到尾燈都有些少改動，係咩？咪就係用咗透光度高嘅LED燈囉！</p><p>2.5V6慳油好力
</p><p>喺機械配搭上，廠方亦都不敢求其了事，選配嘅係一台2.5公升V6DOHC引擎，佢嘅賣點除咗可以輸出高達204匹嘅馬力，以及喺2,900-5,500rpm時輸出達245Nm嘅扭力之外，就連平均耗油量亦屬偏低水平。若以現時$14.72嘅油價同廠方公佈9.4L/100km嘅平均耗油量嚟計算，即每公里嘅平均耗油量都係$1.4左右，計落同啲同級嘅日本車，都係差唔多咋喎！至於引擎嘅拍檔就係最新嘅7G-Tronic半自動型號，可選用全自動操作之餘，如果想跟隨自己喜好嚟轉波拖波，又可以將之變成半自動操作，咁你仲要問佢嘅性能表現係點？</p><p>新車速蘋<br>讚：</p><p>．2.5V6引擎，賣點係夠力兼慳油。<br> ．空間傾向闊落，前後座一樣坐得舒服。</p><p>彈：</p><p>．若將天窗列做標準裝備，吸引力會更加高。<br> ．雖然係Facelifted新版，但造型已有看膩之感。</p><p>供款幫你計
</p><p>車價：$559,000	<br> 首期：$55,900<br> 利率：6%	<br> 年期：48期<br> 每月供款：$12,997<br> <br> 註：以上數據僅供參考，一切以財務公司最後審批為準。</p><p>Mercedes-BenzE230Avantgarde規格</p><p>引擎：2,497c.c.V6DOHC<br> 馬力：204hp/6,100rpm<br> 扭力：245Nm/2,900-5,500rpm<br> 傳動：7G-Tronic半自動波，後輪驅動<br> 尺碼：4,856×1,822×1,483mm<br> 軸距：2,854mm　<br> 車重：1,655kg<br> 查詢：仁孚行（28957339）</p></body></html>