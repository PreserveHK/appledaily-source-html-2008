<html><header><meta charset="utf-8"><title>手機睇數碼電視<br>16:9超闊落</title></header><body><h1>手機睇數碼電視<br>16:9超闊落</h1><p>近期鑊氣多多嘅高清數碼電視，畫質唔對辦之餘，又經常受干擾，搞到發燒友聞機色變！諗住行街睇數碼電視嘅話，𠵱家就有好多選擇。國產天語剛返咗一款為電視迷而設嘅手機，屏幕闊度為16:9，睇電影夠晒逼真，加埋支援IPTV（網絡電視）功能，邊度上到網就可以隨時睇電視！<br><br>記者：陳國輝<br>攝影：黃子偉<br>Model：Maggie</p><p>BodyCheck!</p><p>WQVGA靚芒直出電視</p><p>手機高清畫面當然冇1080P咁細緻，所謂「HDMobile」，就係屏幕解像度達320×240Pixels（QVGA）咁解，若然個芒再闊啲，睇電視、睇片就會令雙眼更舒服。今次，E60原來唔止QVGA解像度，仲係更高級嗰隻400×240Pixels（WQVGA），搭埋個2.8吋16:9闊屏幕，據專家講，闊畫面最啱用來煲電影，優點在於夠逼真。機內仲附送埋一齣專為16:9而設嘅《泰拳》Trailer，睇住TonyJaa拳來腳往，不知幾過癮！<br> 但提到支援IPTV，E60就令人失望。所謂網絡電視，意思係集互聯網、多媒體、通訊於一身嘅服務，如早年前PCCW採用自家寬頻推出有「機頂盒」的IPTV，集新聞、電影及音樂等多條頻道。E60的Icon寫明「IPTV」，試用時一直顯示「接駁發生問題」訊息，跟住要重新連接，係龍定係蟲？無從稽考。</p><p>EDGE上網快靚歌照撈</p><p>雖然用E60睇IPTV無望，但上網速度唔錯，佢支援俗稱2.75G的EDGE技術，試過上WAP幾快，但因為唔支援3G串流影片格式，想感受吓都唔得。另外，E60配備400萬像素相機，功能幾齊，包括4倍數碼變焦、自動對焦、微距拍攝、連拍及調校白平衡，同時也可攝錄3GP格式，並可播放MPEG4及H.263影片。至於聽歌方面，支援5種最Hit格式，更可用無線藍芽耳筒欣賞㖭！</p><p>手機睇電視四玩法</p><p>雖然本港未真正支援流動數碼電視，但想出街煲劇，其實一啲都唔難！以下4種方法，不妨試吓。</p><p>國貨最Hit模擬制式</p><p>先達廣場成行成市賣緊國產TV手機，全部行模擬制式，走出室外先有訊號。但勝在千零蚊平平哋，留畀老人家去公園散步嗰陣用，不知幾爽。</p><p>IPTV依賴上網速度</p><p>有線電視早前推出i-CableIPTV服務，畫質與流暢度全依賴上網速度。除用Notebook網上睇，仲有和記手機版。</p><p>3G串流睇英超直播</p><p>最多人留意的非PCCWMobile的「NowSport」莫屬，利用3G串流技術，可直播足球賽事，早排仲推出QVGA手機高清版，但間中仍有Delay問題。</p><p>手機專用「機頂盒」</p><p>SlingBox或LocationFree都要預先接駁家中電視、電腦，然後維持寬頻上網狀態，將電視節目傳送至手機。</p><p>PROFILE</p><p>制式：GSM雙頻<br> 體積：115×51.8×16.3mm<br> 重量：92g<br> 通話時間：330分鐘<br> 備用時間：250小時<br> 主要功能：EDGE數據傳輸、400萬像素相機、microSD記憶卡、IPTV、輕觸式屏幕、TV-Out、A2DP藍芽立體聲、來電防火牆<br> 查詢：T-OneMobile（26289090）&#13;</p></body></html>