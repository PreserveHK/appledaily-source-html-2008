<html><header><meta charset="utf-8"><title>大市成交縮勿急追港交所</title></header><body><h1>大市成交縮勿急追港交所</h1><p>黃大仙劉小姐推介港交所（388），佢話：「上個月喺226蚊買咗一手，家陣見股價跌到咁低，覺得係時候可以再追多一手，不過𠵱家市況唔係咁穩，都有啲擔心。」港交所噚日窄幅徘徊，收報211.4蚊，跌5.2蚊或2.4%，較舊年11月初嘅268.6蚊高位，累積跌兩成一。</p><p>荷蘭銀行私人投資產品副董事何啓聰話：「港交所難搞啲噃，最主要係股市成交嘅問題，港股踏入08年，成交額減少，好多時都過唔到1000億，影響港交所嘅主要盈利來源，現時究竟係咪再加注，要睇吓恒指係咪喺26500點有支持，同埋成交額能唔能夠回升，如果未來成交穩定維持喺1000億樓上，再入貨都唔遲，所以睇定啲，暫時唔好入貨。」</p><p>成交企穩千億始入貨</p><p>炒股經驗只有一年嘅劉小姐對港交所仍然有信心，「雖然自己買入價同現價相比，係入高咗，但睇港交所有機會再上番240蚊嘅目標價。」孫柏文話：「要分析港交所好簡單，股價同成交金額掛鈎，股價升唔升，要睇未來成交額，如果港交所成交額跌到年幾前嗰時嘅三、四百億，維持三個禮拜，包保港交所跌穿150蚊。」<br> 何啓聰亦話：「現時港交所股價走勢唔靚，呈下降三角形，但相信大陸資金來港投資都會維持穩定，嚟緊要睇番美國經濟有冇影響外國資金投資意欲，最擔心係港股成交額『陰啲陰啲』落。」<br> 劉小姐亦睇好半新股中國中鐵（390），建議11.3蚊買入，短炒幾日，目標價12蚊。隻中鐵噚日逆市造好，收報11.6蚊，升2%。<br> <br> -劉小姐個案-<br> 港交所（388）<br> 買入價：$226<br> 目標價：$240<br> 止蝕價：－<br> 時間：幾日<br> <br> 中國中鐵（390）<br> 買入價：$11.3<br> 目標價：$12<br> 止蝕價：－<br> 時間：幾日</p><p>遠洋地產（3377）<br>內銀、內房一樣危</p><p>大埔關公推介遠洋地產（3377），該股噚日收報8.97蚊，關公建議8.6蚊買入，諗住揸半年，目標價睇12蚊，跌番去8蚊就止蝕。關公睇住個市一跌再跌，好慨嘆話：「走唔甩，大家都坐晒艇，既然大家都唔睇好中資銀行股，所以推介地產股。」<br> 不過，何啓聰話：「其實地產同金融係同一條線，金融唔掂，係因為市場擔心地產市道拖累埋銀行嘅壞賬比率，好多一線城市嘅樓價，好似深圳、廣州，樓價喺上個月都跌咗兩成。」關公即時縮沙：「照計就應該叫人唔好買住，𠵱家買咪即係推人落火坑。」何啓聰就回應：「唔係唔買得，只係好多資金唔炒金融地產，轉咗去炒基建鐵路、內需股同零售股，遠洋地產短線唔會有大幅反彈。」<br> <br> 關公建議<br> 建議買入價：$8.6<br> 目標價：$12<br> 止蝕價：$8<br> 時間：半年</p><p>冠軍科技（092）<br>4年盈利多過市值</p><p>銅鑼灣Frederick推介冠軍科技（092），佢04年喺1.7蚊買入，現價1.54蚊，睇好原因係「07年有個好靚嘅圓底，市盈率只係得3.5倍，我喺07年中加碼，最神奇係佢03年到𠵱家，4年累積盈利多過佢市值，值得推介。」<br> 何啓聰問Frederick，有冇留意呢間公司經常發窩輪，「窩輪到價會令股本擴大，我未入荷銀之前，好多客都鍾意買冠軍窩輪再喺市場沽，好多人買嘅時候冇問題，到換番正股去沽就坐晒貨，人升佢唔升，喺市場大落後。」<br> Frederick問點解咁多人鍾意炒冠軍窩輪，又問點解冠軍發咁多窩輪出街。何啓聰提醒佢：「冠軍盈利又好，剩現金亦唔少，有可能係公司董事收認股證，你可以去AGM問個董事，發認股證對公司嘅盈利有咩幫助，呢點值得留意。」<br> <br> Frederick個案<br> 買入價：$1.7<br> 目標價：－<br> 止蝕價：－<br> 時間：－</p><p>今日嘉賓：亨達集團研究部董事黃敏碩</p><p>每日收市後4:30pm<br> <br> 歡迎Phonein28698262<br>  http://appleactionews.com/features/finance/ <br> <br> 想搵名家教路，請登入<br>  http://appledaily.atnext.com/jp/finance登記 <br> 成功參與節目者，有機會獲贈禮品，<br> 登記成為「Webcam之友」，更有機會獲得（aastocks）即時報價賬戶<br> <br> *下午3時半開始，優先接受登記&#13;</p></body></html>