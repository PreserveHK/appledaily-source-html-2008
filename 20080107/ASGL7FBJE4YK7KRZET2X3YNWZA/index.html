<html><header><meta charset="utf-8"><title>占士邦也迷倒　鐵面誘惑</title></header><body><h1>占士邦也迷倒　鐵面誘惑</h1><p>早前已經喺新加坡試駕過新一代FordMondeo，嗰陣已經覺得佢後生過以前，但今日喺香港接觸嘅呢部，更係車系中最Top嘅Titanium版本，鬼面罩換咗做電鍍款式，睇落Smart好多，加埋馬力輸出161匹嘅2.3直4偈，唔怪得連占士邦喺電影《智破皇家賭場》入面，都會俾佢迷倒啦！<br><br>記者：鄭達基<br>攝影：陳盛臣<br>模特兒：Yuk（BXMedia）i</p><p>後生Look　不再老套</p><p>歷代FordMondeo為要擺出中型豪華房車嘅姿態，所以造型一向都係偏向成熟，雖然討好咗老一輩嘅用家，但係對好似我呢種後生仔嚟講，就真係……<br> 不過，嚟到今代就好好多啦！唔好理係早前喺新加坡測試嘅普通版，定還是係嚟香港嘅Titanium頂級版，成個造型都要比以前後生好多，線條仲變得流暢似跑車，而且最緊要係Titanium版本仲有埋電鍍鬼面罩，襯埋套17吋胎軨，睇落真係Smart好多，唔怪得連占士邦之前都要搵埋佢拍電影《新鐵金剛智破皇家賭場》啦！</p><p>車廂空間　最緊要闊落</p><p>同之前喺新加坡測試嘅新版Mondeo一樣，嚟香港嘅Titanium頂級版本，車廂空間都因為車長、車闊同車高都分別增加咗113mm、74mm同71mm而變大咗，站在乘客角度嚟講就肯定拍爛手掌。<br> 但大家咪開心住，如果你生得高大，我就奉勸你唔好坐喺後排中間啦，因為唔止要受左右乘客嘅壓迫，仲要忍受前排中央手枕對可佔用空間嘅侵佔，坐落去絕不好受！講番轉頭，新車嘅車廂陳設，明顯睇得出廠方係好刻意去營造出一個年輕嘅Style，嗰啲感覺老套嘅桃木裝飾全部無晒，換嚟嘅仲要係金屬裝飾，加埋一體化中控台，靚晒！</p><p>HMI系統　一按即用</p><p>新Mondeo嘅賣點唔只係空間闊落，仲有就係全新嘅HMI（HumanMachineInterface）系統；佢同Audi用喺Q7身上嗰套MMI系統相近，你只要按下設喺軚盤上嘅控制鍵，輔以錶板中間嘅顯示屏，咁就可以睇晒唔同嘅行車資訊，就連控制音響都仲得，完全可用方便兩字嚟形容。<br> 講番機械配搭，引擎由以前嘅2.0公升升級到2.3公升，今次仲注入埋最新嘅DuratecHE技術，馬力輸出提升至161匹外，表現仲要比以前嚟得線性。另外波箱亦係全新嘅6前速Durashift半自動設計，想反應快啲嘅朋友大可將之撥去+/-功能嗰邊，升波拖波全都控制喺自己手上，Feelinggood！</p><p>供款幫你計</p><p>首期：$39,900<br> 利率：6%<br> 年期：48個月<br> 月供：$9,277<br> 註：以上數據僅供參考</p><p>FordMondeo2.3Titanium規格</p><p>引擎：2,261c.c.直4DOHC<br> 馬力：161ps/6,500rpm<br> 扭力：208Nm/4,200rpm<br> 傳動：6前速Durashift半自動波，前輪驅動<br> 尺碼：4,844×1,866×1,500mm<br> 軸距：2,850mm<br> 車重：1,555kg<br> 車輛提供：FordHongKong（25031032）</p></body></html>