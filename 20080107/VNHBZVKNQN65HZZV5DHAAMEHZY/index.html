<html><header><meta charset="utf-8"><title>民主派難打持久戰 - 左丁山</title></header><body><h1>民主派難打持久戰 - 左丁山</h1><p>港澳辦副主任張曉明講功能團體，話功能團體有功勞，「功不可沒」！立法會內之功能團體對本港GDP之貢獻，高達90%。聽張先生嘅意思，將來功能團體議席不可以廢除。但人大常委會議明明話，立法會議員可以實行全面普選，人大常委應該大過張曉明啩？如有功能團體議席，何來「全面普選」？唔通張曉明嘅意思係，仍然保留功能團體議席，但選舉並非一公司一票，而係所有從業員一人一票，好似會計界由所有會計師投票選出咁樣？<br> 咁深奧嘅安排，左丁山唔識諗，總之唔曉唔明。張先生講及之「功不可沒」，乃奇怪邏輯，假如對GDP貢獻多，就有資格在立法會佔議席嘅話，滙豐銀行與恒生銀行，長實與和黃港燈等等大公司，應該有議席分配噃，中環應有好多席㖭，天水圍唔應該有議席？講落去又係好深奧嘅問題，左丁山唔曉唔明。<br> 人大話二○一七年「可以實行」行政長官普選，內中有玄機。嗱，二○一二年沿用現在辦法選特首，必定挑選出一位中央認識嘅愛國愛港人士，當今政壇紅人如唐司長、梁召集人，新的葉太，以至曾局長等等都有資格競逐，是但邊一位選出嚟都好，做滿五年後到咗二○一七年，在任特首參加直選，佔盡先天優勢，民主派有邊位可以挑戰呀？如果二○一二年就直選特首，民主派仍然可以搵到人；到二○一七喎，李柱銘、陳方安生一輩，七十幾八十歲咯，何俊仁、甘乃威等都六十幾啦，只有梁家傑勉可一戰。<br> 所以咯喎，現在四十五歲左右，五十歲以下嘅政治人物先至會有前途，民主派如接班無人，到二○一七年、二○二○年，啲僅存老將會有「廉頗老矣，尚能飯否」之嘆，楊森等同輩人物，不如今年就退下來，讓位畀新人。民建聯就唔同呢，啱啱裝修萬幾呎辦公室，設備齊全，周圍招攬二十幾歲大學畢業生，外圍統戰專業（所謂獨立）人士，就係為咗十三年後備戰。民主派無銀無人無組織，遇上中共打持久戰，危矣。與陳淑莊同年齡一輩，會陸續加入民主派乎？</p></body></html>