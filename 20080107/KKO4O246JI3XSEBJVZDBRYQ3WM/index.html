<html><header><meta charset="utf-8"><title>機頂盒「升級」測試<br>駁硬碟錄高清抵買！</title></header><body><h1>機頂盒「升級」測試<br>駁硬碟錄高清抵買！</h1><p>機頂盒真係冇改錯名！OFTA話「基本版」部部唔合格，咁「升級版」係咪部部高「清」靚畫質先？搞到人人頭頂有個SetTopBox──頭都大晒！今日網羅AV場內最熱賣9款「升級版」機頂盒，逐一細試詳測，話畀你知邊部冇鑊氣、唔Hang機，正所謂自己揀、使乜問老闆！<br><br>記者：朱崇德<br>攝影：伍慶泉、梁細權</p><p>畫質表現　部部一樣<br></p><p>現時市面「升級版」機頂盒，約價$1,680-$2,688；主要功能差別在於配備外接HDD錄影高清節目、對應MHEG-5駁上LAN兼玩互動電視之外，基本畫質表現可以話部部冇乜差別，全行5.1聲道；與其話大部份國產機質素差唔多，不如話兩個高清台節目「畫質一般」啦，根本未能對所有機頂盒帶來任何考驗。反而Hang機同反應過慢等問題是大家值得留意。<br> </p><p>EightHD-83<br>外接硬碟錄高清</p><p>（推介度：囗囗囗囗）<br> <br> Eight對大家可能係較新品牌，其實是本港一專營衞星天線公司所設計，質量相當高！除可作睇高清廣播及對MHEG-5外，最強是可以用USB外接硬碟機，作高清節目錄影；介面亦相當簡單，由於佢有EPG介面，可Download一個星期節目時間表，加埋有節目畫面顯示功能，睇啱後只要在節目表按Enter，就自動定時錄影，好方便！基本Hang機及窒格問題冇乜，OK值得放心買。</p><p>EPG節目指南，節目時間、名稱全部有齊，仲有畫面顯示，係現時最靚嘅使用介面。</p><p>OLEVIAZMT-620FTA<br>開機熱到似煎蛋</p><p>（推介度：囗）<br> <br> OLEVIA可以話係香港市場首個推出機頂盒嘅品牌，雖然機身較細，可能因而令散熱表現較有問題，網民戲稱佢為「煎蛋機」，實試感覺係比Cable個選台器仲要熱；最離譜係每次選台先會顯示「沒有訊號」、再跳台；唔知係過熱還是輸入訊號較弱，咁多部測試機中係佢一部表現訊號干擾又起格，大家買機時要試真啲。</p><p>CinetronDMB-T6100H<br>9秒開機選台勁快</p><p>（推介度：囗囗囗）<br> <br> Cinetron由推出LCDTV時已為大家認識，都係抵玩國產機品牌；今次出機頂盒都感覺唔錯，雖然冇得駁硬碟錄影、冇MHEG-5，不過勝在功能簡化了，開機時間特快僅需9秒，相對一般要20多秒的其他機頂盒，選台真係爽利好多，係專為喜歡齋睇電視人而設，唯一缺點係機身有少少雜聲，不過價錢係最平一部。</p><p>PicazzoM218<br>網絡連線Share影片</p><p>（推介度：囗囗囗囗）<br> <br> PicazzoM218係現時腦場內熱賣機頂盒！除以USB駁硬碟錄影、EPG節目導覽同玩MHEG-5外，最強係佢可以將錄影節目經區域網絡，存放於電腦或伺服器內，最啱玩影音檔案共享！唯一缺點係機身Panel不設任何鍵，網上有人話跌壞遙控器後，全機功能乜都用唔到，買咗返去一定要小心。</p><p>其他強機推介<br><br>VDigiVD-360</p><p>（推介度：囗囗囗囗）<br> <br> 行內人戲稱火柴盒！使用實而不華，玩盡MHEG-5互動、EPG節目介面，同USB擴充聽歌睇片，係駁唔到HDD啫，全膠機身、無熱度，$1,790抵玩，冇鑊氣！</p><p>EuronDMBT-02R</p><p>（推介度：囗囗囗囗）<br> <br> 基本係Eight嘅另一牌子別注版，一樣有齊外接硬碟錄影、有MHEG-5，連使用介面都完全一樣。</p><p>HaierDMBTH-01</p><p>（推介度：囗囗）<br> <br> 感覺同Cinetron有幾分相似，一樣玩9秒開機，冇MHEG-5同不可外接HDD，單睇電視為主，機價雖貴，據知現在玩特別優惠，買Haier電器就免費送，值得留意。&#13;</p><p>RCAHD-STB6200</p><p>（推介度：囗囗囗）<br> <br> 完全係Cinetron功能、介面嘅另一翻版，只是版面有少少不同；整體操控性唔錯，感覺仲少咗啲雜聲，只係貴咗$10，抵玩！</p><p>CreationDTTR-2001</p><p>（推介度：囗）<br> <br> 基本係一部齋睇高清電視版機頂盒，其他功能如MHEG-5等完全欠奉，而且價位亦比較一般。</p><p>★（a）豐旭（31884362）　<br> ★（b）百老匯（31880288）　<br> ★（c）大唐（23869909）　<br> ★（d）CMK（31019718）　<br> ★（e）Haier（36908008）</p></body></html>