<html><header><meta charset="utf-8"><title>澳門傳聖火人生最大光榮<br>千嬅：好後悔跑得咁快</title></header><body><h1>澳門傳聖火人生最大光榮<br>千嬅：好後悔跑得咁快</h1><p>【澳門直擊】奧運聖火昨日傳到澳門，楊千嬅獲贊助商三星推薦出任火炬手，她的父母更親到交棒點支持，可是大會臨時改變路程，令父女緣慳一面。第16棒的千嬅傳遞聖火時，步伐太急，一度被喝止，她事後表示後悔跑得太快。</p><p>楊千嬅獲贊助商三星推薦到澳門傳聖火，她昨日束起馬尾，戴上鑽石耳環，換上整齊的運動服出發，千嬅的父母都特別到澳門支持，他們更一早到千嬅原定交棒的位置守候，打算替愛女拍下歷史性一刻照片，可是大會臨時改路段，第16棒的千嬅原本由永利酒店至友誼馬路迴旋處一段，但後來卻改跑星際酒店到永利酒店一段，令父母空等。</p><p>頻呼好緊張</p><p>當千嬅乘坐接載火炬手的車路過時，她即伸頭出車外與雙親打招呼，沿途她又不停與途人揮手，更高呼：「中國加油。」有巿民大讚千嬅：「佢隻手好白。」<br> 接過第15棒的莫桑比克奧委會代表馬科梅交棒後，千嬅隨即揮拳振奮一番，再大叫一聲才起步。她最初表現有點緊張，但臉上保持笑容，貫徹大笑姑婆形象，其後又邊跑邊叫。初段千嬅跑得比較快，於是有人大聲說：「慢啲唔使咁快。」千嬅也聽從放慢腳步，她又說：「好緊張。」藍衣護跑手都多次提醒她要放緩腳步。<br> 千嬅因為知自己跑得太快，不好意思說：「我跑得太快。」其間，殿後的鐵馬忽從後駛上前，令千嬅有點受驚，她最後順利交棒給第17棒的澳門立法會議員陳明金，完成光榮的使命。</p><p>Eason電話打氣</p><p>千嬅事後接受訪問說：「我今朝五點鐘就起身，緊張到標晒汗，今朝Eason（陳奕迅）都打畀我，叫我畀心機，起步唔好kick腳。我親身感受傳聖火，心情勁興奮，我都知自己一度太接近採訪車，我好後悔一陣間就跑完，覺得𤓓𤓓哋。」<br> 對於獲三星推薦到澳門傳聖火，千嬅說：「我早幾年幫澳門東亞運動會做揭幕，我又係澳門傑青大使，去澳門傳聖火都好有意義，火炬有啲重。好感激奧委會畀機會我，人生一次咁大光榮，我好後悔跑得咁快，支火炬會帶番香港。」<br> 對於百感交集心情，千嬅形容：「我癲咗，好似港姐林良蕙咁嘅反應，火炬支gas抽起，如果唔係返屋企再點過，爹哋話支火炬光宗耀祖，要放喺客廳。」<br> 採訪：馬建華<br> 攝影：林德雄</p><p>一網講盡<br>「點解香港人要喺澳門跑」</p><p>在香港土生土長的楊千嬅昨日到澳門擔任火炬手，結果引起不少網民爭議。<br> <br> GOODNES：明明香港人，代表澳門跑，好似好怪，寧願唔做。<br> <br> nel116：其實邊度傳都冇所謂，都係為奧運盡一分力。<br> <br> kaka100：澳門關楊千嬅乜事啫，佢都有份㗎？<br> <br> vichel33：你咁講，方力申上次唔應該去雅典傳啦，金晶唔應該去法國傳啦！<br> <br> starmoomin：我係澳門人，點解佢係香港人要喺澳門跑？好似唔多合理喎！<br> <br> 資料來源：香港討論區、高登討論區</p></body></html>