<html><header><meta charset="utf-8"><title>2　be型人：籃球鞋變身　撐EURO</title></header><body><h1>2　be型人：籃球鞋變身　撐EURO</h1><p>若然你對足球冇興趣，睇見今個星期以EURO狂熱作主題，覺得老土又悶，我都無計。歐洲國家盃逼近，運動商推出把戲的確新鮮，即使你非足球迷，見到Nike這批EUROCHAMPS新鞋，也會心動，皆因Nike今回將籃球鞋Dunk及跑鞋AirMax變為主角，雖然九唔搭八，但只要波鞋迷喜歡，足球同籃球Crossover，有何不可？<br><br>記者：許維雅<br>攝影：譚盈傑</p><p>荷蘭Dunk先捧盃</p><p>波Boots市場小，EURO系列索性踢走波Boots，換上今年力谷的神台作籃球鞋NikeDunk支持歐洲國家盃。揀選荷蘭鮮橙、瑞典黃藍、克羅地亞紅白3國家代表顏色推出Euro系列。其中全橙配白剔的荷蘭DunkHiPremium，兩側用上橙色馬毛作點綴，感覺頓時矜貴，絕對值得推介。難道Nike覺得荷蘭隊係贊助中最有機會捧盃，先來力谷一番，望借Dunk幫荷蘭增加曝光率？</p><p>AirMax陪EURO跑出</p><p>除了Dunk之外，EURO系列也為非贊助國家隊如德國、法國及意大利3個國家推出球鞋，鞋款選了近期同樣人氣急升的AirMax跑鞋，予人感覺較Casual。不少用家都大讚AirMax穿落舒適，有款又有功能，唔係球迷一樣買得過。（5月8日上架）</p><p>疑似波Boots</p><p>EURO系列鞋款均以顏色及款式掛帥，唯一跟波Boots外形有兩分相似的只有鞋形修長兼復古味十足的SprintBrother。3個贊助國家顏色包括葡萄牙、土耳其及荷蘭，簡單的雙色配搭襯，平凡卻最得人心。（5月29日上架）</p><p>查詢：Nike（23752175）<br> 尖沙嘴新港中心G04-G05號舖</p><p>（續）EURO2008考考你：<br>Nike贊助的國家隊有那幾隊？</p><p>隔籬版就話你知adidas贊助那幾個國家，但數到足球上的宣傳角力，又點少得Nike一份。Nike贊助球員粒粒巨星，如細哨朗拿甸奴、朗尼、C朗拿度等，下個月EURO16強賽事，大家不妨落足眼力睇吓邊隊球衣最型、邊個對波Boots最搶鏡。但國家隊的球衣贊助，Nike又贊助邊幾隊呢？</p><p>廣告率先睇</p><p>Nike的足球廣告經常充滿視覺、享受，往往令人嘆為觀止。最新一輯廣告要5月尾先出街，但Youtube已經搶先有得睇，主題為TakeitToTheNextLevel，點擊數字爆晒燈。<br> <br>  http://www.youtube.com/watch?v=anwlpTgbQTE&amp;feature=related </p><p>答案：荷蘭、葡萄牙、土耳其、克羅地亞及俄羅斯</p></body></html>