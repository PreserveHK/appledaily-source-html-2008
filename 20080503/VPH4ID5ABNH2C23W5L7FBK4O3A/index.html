<html><header><meta charset="utf-8"><title>半價嘆M3　珠海1馬當先</title></header><body><h1>半價嘆M3　珠海1馬當先</h1><p>上星期寶馬1系新成員到港，但只供Showroom陳列，可幸呢個禮拜廠方搞番個TrackDay，畀一眾傳媒殺上珠海狠劈135iCoupe補數。呢架新1系改變極大，雖只售56萬，但處處流露百幾萬老大哥M3嘅影子，讓我在一連串訓練同測試中，吃盡「雪糕」同「麥提莎」兩大賽車場名物！<br><br>記者：徐影龍　<br>攝影：譚盈傑　<br>鳴謝：BMWHK</p><p>唔敢扭軚飽嘗雪糕</p><p>膽粗粗首次喺珠海跑Track，導師Ringo話玩急煞扭軚Warm-up。吓？飆到140km/h然後踩死Brake唔放，仲要扭三手軚掟彎Cut線，邊有可能呀？就係呢下猶豫，飆到埋StopPoint急停但唔敢勁扭軚，卒之兜口兜面直掃幾個雪糕筒，食到飽一飽！第二Round惟有跟番指示去做，一樣咬牙切齒直飆140km/h，一樣到Point就踩死Brake，今次硬着頭皮勁扭右軚，呢個時候奇迹出現，架135iCoupe不但無失控打橫飛出街，仲有足夠時間畀我扭第二手軚入番Track，順利通過測試，當時感覺真係好奇妙！<br> 能有如此穩定表現，除咗135iCoupe循迹性高外，幕後功臣絕對屬DSC（動態穩定控制）以及DTC（動態循迹控制）兩大系統；由於135iCoupe為頭偈尾轆車（FR），急速扭彎容易失控甩尾，以上系統就將尾轆動力提升20%，在轉速快過前轆下，令車子不致失控打滑，慢慢收番入正軌。除非你想扮拓海，否則啓動DTC絕對安全得多。</p><p>力挑500匹M5</p><p>食完雪糕，廠方話輪到實戰135iCoupe，一快一慢繞賽車場兩個圈。先以325i作熱身，上得賽車場，擺明預咗你狠劈，雖然我首次踏足珠海跑道，但一樣厚臉皮唔客氣，將30年揸車經驗悉數輸出（10年真車＋20年打機！），由於導師Ringo揸架M5領航，跟住佢快放或收Brake就得，好幾個彎位自認為Pick-up得幾好，一輪熱身後雄心萬丈，準備挑戰135iCoupe。<br> 點知一起步，領航成五百匹馬力嘅M5毫不客氣猛飆，我揸架135iCoupe啄實唔放，剎那間雙雙飆到「嚿八」，306匹TwinTurbo一樣唔講得笑！</p><p>唔肯收油狂隊麥提莎</p><p>入完第一個彎，已充份感受到135iCoupe跟325i嘅差距，之前入得好滿意嘅1、2、3號彎，都變得有點勉強，同一BrakePoint但收車有點延遲，幸彎心中發力不致大波Out，邊行邊諗：「應該係馬力大咗嘅關係！」到中段開始適應，彎前稍為提早收油兼踩Brake，憑藉DTC幫助，嘗試更放肆地畀油出彎，整段駕駛即時順暢不少，跟領航嘅M5越追越近，正！<br> 終點前埋門一腳，恃住個14號彎位弧度不大，把心一橫《GT5》上身，索性拉直線攻彎，全不收油踩盡片過，可惜我實在太天真太儍，過彎心後勁貼紅白路壆，突然膽怯，仲失理智踩Brake！MyGod，成架車當場猛撩、失控直炒出人稱「麥提莎」嘅石仔地，雖然好快停到，不過尾轆超過一半陷入石堆中，動彈不得，最後拖車收場，瘀爆，嗰一刻真係幻想好似打機咁Restart！<br> 慶幸嘅係百幾km/h掟彎失控，人、車無恙算係咁嘞，現實中都唔知有乜後果，都算係一次難忘經驗。</p><p>1系性情大變</p><p>今次狠試新1系，馬力輸出真係令人驚喜，3,000c.c.TwinTurbo已夠威猛，仲要配落細細架嘅雙門Coupe度，車輕偈勁馬力自然幾何級咁上，1,300rpm已達扭力頂峯，活像賣百幾萬嘅縮水版M3！而且TurboLag小得幾乎感受不到，一整段直路以+/-波踩盡，加速一樣好順暢，唔似飛仔車爆Turbo咁會突然扭到條頸，抵讚！<br> 外形方面，135iCoupe擺脫1系無尾揭背嘅傳統，凸番個尾出嚟，而A柱及駕駛座後移，令車首更具大型雙座位跑車之氣勢，襯埋流着M-Sport血統嘅前後泵把及裙腳，能做到有效擾流，而且有尾車始終比揭背車增加番不少下壓力，令行車更貼服地面。但我仍然鍾情tii版概念包圍，希望六月行貨到港後會有埋tii版喇。</p><p>BMW135iCoupe規格
</p><p>引擎：2,979c.c.直6DOHC配TwinTurbo<br> 馬力：306hp/5,800rpm<br> 扭力：400Nm/1,300-5,000rpm<br> 傳動：6前速Steptronic半自動波，後驅<br> 查詢：BMWHK（27145271）</p><p>專家有Say<br>老陳（資深編輯）</p><p>我最欣賞135iCoupe小巧矯捷，直6引擎擺放位置偏後，令車子更為靈活，配合懸掛及車架精密設計，整體重心做到50:50，喺Handeling方面更出色，對馬力咁大嘅細車嚟講的確不易。</p><p>Jacky（資深編輯）
</p><p>駕駛艙一貫寶馬格局，仍然好得我歡心，軚感依然好Firm，抵讚！唯一要注意係135iCoupe馬力實在太大，車身又小巧，操控上有啲難度，一般揸法當然無問題，不過狠劈時就要小心。</p></body></html>