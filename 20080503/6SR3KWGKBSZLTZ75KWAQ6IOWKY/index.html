<html><header><meta charset="utf-8"><title>股場放大鏡：業績強勁凹凸亁升 - 歐陽風</title></header><body><h1>股場放大鏡：業績強勁凹凸亁升 - 歐陽風</h1><p>大市回復升勢，難得股仔亦見禾雀亂飛，升幅榜唔少股仔都升兩三成，由於唔少國企股、地產股有資金追捧，股仔依然肯趁市升炒上，反映市場氣氛相當唔錯。以往有說「五窮六絕七翻身」，即5、6月股市特別沉靜，皆因股市通常年頭炒1月效應，3月炒定業績，首季升咗自然要唞唞，但係今年首季港股卻由頭跌到尾，呢句說話仲係咪適合形容今年個市呢？<br> 噚日升幅榜其中一隻叫凹凸科技（457），急升30%，因首季業績強勁。集團公佈截至08年首季銷售額增加7%至3756萬美元（下同），淨利潤增至226萬元，大增21.8倍，每股盈利0.12美仙，折合0.936港仙。</p><p>交投疏波幅特大</p><p>假如全年業績都有首季咁好表現，凹凸科技現價PE在股價急升後仍僅4倍，唔怪得股價可以升咁多。當然全年是否可以保持賺咁多錢並唔易估，不過凹凸科技呢隻集成電路股，純睇首季業績，賺錢大增主要來自做生意多咗之餘，銷售成本不增反減，令毛利有所提升。<br> 另一方面，集團亦頻頻回購股份以提升每股盈利，首季已動用450萬美元回購其美國ADR股份。雖然業績唔錯，但係凹凸科技真係冷門得滯，平日成交非常疏落，噚日勁升都係得29萬大元成交，所以股價波幅亦特大，去年10月由2.60元高位跌落1蚊，都係亁跌。<br> 講開科技股，科網股阿里巴巴（1688）近期異常強勢，噚日又升12%，莫非係市場預期Nasdaq呢排會好勁，炒定科技股先？</p></body></html>