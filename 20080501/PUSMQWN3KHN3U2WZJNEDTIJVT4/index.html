<html><header><meta charset="utf-8"><title>魔幻Jay機　鍵盤隱形</title></header><body><h1>魔幻Jay機　鍵盤隱形</h1><p>音樂手機差不多成為主流，各大廠都有不同玩法，而MOTOE8就找來周杰倫Jay做代言，機身一反潮流唔玩大芒，反而玩隱形鍵盤，夠晒Tricky。當然音樂方面E8就繼承咗ROKR系列傳統，質素有一定保證，加埋內置2GB記憶體，實在係近期MOTO最令人心動手機！<br><br>記者：許福合<br>攝影：黃子偉</p><p>Jay版手機有得賣</p><p>周杰倫一向係MOTO手機代言人，而最近阿Jay去新加坡為MOTO拍攝新廣告時，MOTO特登為他打造了一部BlingBlingJay版E8，功能無乜大分別，不過機背就多咗個大大隻的Jay字。好想要？即時向香港公關求證，佢哋話無錯，大陸有得賣Jay版E8，香港就暫時無入貨喎！</p><p>FastScroll魔幻鍵</p><p>好多人都覺得E8特別，其中一個原因係見到機身上FastScroll魔幻鍵，外形係倒轉缺口圓形，用手指在上邊一捽就可選擇功能。用落有啲似iPod，適合快速選擇及轉頁之用，對要欣賞相片、調校音量就特別啱使，配合橫向屏幕更係好用。講起操作，必定要提數字鍵，當用家要用電話功能，隱藏的數字鍵即出現；但當轉做音樂播放或其他功能時，只顯示有用按鍵，數字鍵即隱形！</p><p>QVGA屏幕靚但細</p><p>E8機身用上玻璃面，比較特殊的設計係未開機前，連數字鍵都看不到，而且機身亦略有反光的問題。不過機身最突出係夠薄，只有10.6mm，拎上手就好似一塊鏡一樣。講番基本規格，E8屬於GSM四頻手機，雖然未能玩到3G，但有GPRS/EDGE勉強補數，而比較少見係用上一個2吋4:3屏幕，解像度達到QVGA320×240，用來睇影片、文件都比較順手，不過當打電話及其他一般操作時，就覺得屏幕太細，好似返回「黑白機」年代，唔多夠玩。</p><p>玩盡音樂功能</p><p>E8話晒係音樂手機，內置2GB記憶體，唔夠仲可以加張microSD記憶卡，最高可支援6GB。E8可使用標準35mm耳筒，亦支援A2DP藍牙立體聲，機身更內置22MHz擴音器，音樂特別強勁；另有獨立喇叭，即場試聽聲音清晰又唔拆，用來播歌或鈴聲都唔錯。軟件方面採用《WindowsMediaPlayer11》，支援WMA、MP3等多種音樂格式，可以作10小時超長音樂播放。相機功能方面就比較基本，200萬像素規格，有數碼變焦、白平衡、計時器等。</p><p>機身SnapShot</p><p>Profile</p><p>制式：GSM850/900/1800/1900/EDGE/GPRS<br> 體積：115×52×10.6mm<br> 重量：100g<br> 屏幕：2吋320×240<br> 記憶體：2GB<br> 通話時間：180-350分鐘<br> 備用時間：160-300小時<br> 主要功能：200萬像素鏡頭、WindowsMediaPlayer11、A2DP藍牙立體聲、microSD、WMV、WMA及MP3、USB2.0<br> 查詢：Motorola（25063888）</p></body></html>