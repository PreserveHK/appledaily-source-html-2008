<html><header><meta charset="utf-8"><title>專家對話：26000點先獲利</title></header><body><h1>專家對話：26000點先獲利</h1><p>噚日港股先升後回，大市嘗試幾日亦未能升穿26000點，嘉賓認為26000點為蟹貨區，投資者可以現水位先行獲利，等待美國議息結果後再作行動。<br> <br> 孫：孫柏文　黃：黃敏碩<br> <br> 孫：恒指26000點係唔係好難再衝上？<br> 黃：我覺得要等，26000點係敏感蟹貨區，雖然恒指位於20天線，穿咗250天線係好嘅走勢，但以黃金比率反彈50%嚟計，26250點亦會係一個幾大嘅阻力，如果無乜特別利好因素．5月都有可能喺25500同26000點之間拉鋸。呢幾日各大中資股公佈業績，市場方向去返落後咗嘅A股身上，加上A股表現亮麗，所以係值得留意嘅指數。<br> 孫：有傳暴利稅提高起徵點，係唔係因為咁令中石化（386）急升？<br> 黃：對中石化影響不大，反而上星期對中石油（857）股價產生咗影響．其實大家比較關注補貼而非暴利稅（指調升起徵點），呢幾日中石化都係炒傳聞消息，因此我覺得推高空間有限。<br> 孫：美國議息，對香港有咩影響？<br> 黃：就算美國減唔減息都影響唔到香港，香港已經無條件跟減，存款利率已經低無可低，對本地地產股無正面影響，對利率敏感嘅新世界發展（017）都跌咗2.1%，信和置業（083）都跌咗3.9%．一反之前議息前會上升嘅常態。</p><p>EMAIL解答：建行績佳揸得過</p><p>讀者Kayanchan：我喺5.34蚊買咗工商銀行（1398），同5.78蚊買咗建設銀行（939），想問下前景點，長揸定係放咗佢，再喺低位買入？同埋今年個目標價係幾多？<br> 黃：中資銀行剛公佈首季業績，銀行嘅國內貸款業務的確係受限制，不過建行上年全年業績做得好，淨息差可以超過三厘水平，佢公佈咗業務有所增長之後，股價都可以上番7蚊水平，所以建行目標價可以定喺6.7蚊。至於工行發過盈喜，佢控制不良貸款同成本控制方面都做得理想，我認為工行可穩陣持有，目標價定喺6蚊。內地銀行股受惠A股因素，所以𠵱家都適合持有。<br> 孫：建行工行走勢開始有阻力，所以我建議小心啲，睇位走貨。<br> <br> Kayanchan個案<br> 建行買入價：5.78元<br> 工行買入價：5.34元</p><p>每日收市後4:30pm</p><p>歡迎Click入 http://finance.appledaily.com以Webcam參與節目及收看 <br> <br> 歡迎Phonein28698262暢談心得<br> 亦可Email至mailto:finance@appledaily.com搶先貼股<br> <br> 明日嘉賓：</p></body></html>