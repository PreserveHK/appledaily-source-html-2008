<html><header><meta charset="utf-8"><title>弘大FreeMarket　洗得M巾搵人要</title></header><body><h1>弘大FreeMarket　洗得M巾搵人要</h1><p>生在男女比例嚴重傾斜的香港，我有很認真想過，假如有日山窮水盡學人徵婚，個人賣點或者是這個我不愛shopping。好衰唔衰，去一轉首爾，貞節牌坊打爛了。<br>我知，講出來大概會俾你笑。<br>有本事令在下等慳家玉女輕解荷包，叫做有創意，叫做香港冇，陳年垃圾做的Vintage型袋、即畫即有手繪Tee，件件有心有故事。<br><br>記者、攝影：劉嘉蕙<br>鳴謝：韓國觀光公社、韓亞航空</p><p>藝跳蚤市場　創作基地</p><p>弘大Free（冇串錯字！）Market，有名氣又神秘，導遊小姐說，歷來多家傳媒想採訪而不果，鬼咩，人家一年只揀3月至10月的周六辦公，每次開一個晏晝咁大把，遇着天公不作美，一於拜拜唔等你。而且園內檔主有點藝術家脾氣，近zoom貨品不一定家家friendly，是為保護政策，以防你轉頭拎個print去抄。<br> FreeMarket有本事長做長有，皆因人家藝術土壤肥沃，弘大藝術系聞名韓國，FreeMarket所在的兒童公園，連廁所外牆都是大幅Graffiti，先天氣氛一流。其次是搞手有心，不是求其開個場放平租了事，FreeMarket有自家網站及Logo膠袋、場刊做成精緻記事簿、汽水罐髹油變煙灰缸、連暗角位都安排手繪「NoRubbish」告示，做法非常聰明。</p><p>防子宮頸癌M巾</p><p>行FreeMarket，單單望人也是極有趣的，坊間印象，大韓子民個個倒模一樣，此處則人人各有造型。場內30幾檔yy亦全部各具特色，求其執起件Tee，檔主都有古仔講，有位肥妹妹專售手繪寶麗萊相簿，公仔同佢本人有幾分相似，唔好問佢係乜，佢會講好耐，「我畫嘅係妖精，個性高傲，有一日呢（下刪3千字）……」鄰檔一男一女賣意識大膽記事簿，玩人獸交、交歡男女下體變八爪魚。學生檔主求創作不為牟利，小本經營限量製作，Tee一般開價百零至三百港元，精品及小首飾約幾十至百零蚊港元上落，後生仔女絕對afford得起，又擔保不會跟人撞款。<br> 太陽底下有新事，行行吓記者見到M巾狀物體，一條條白色由細至大羅列非常耀眼，「有流傳一般M巾含有化學物質，會導致子宮頸癌，用棉質M巾就乜事都冇啦！洗10至15分鐘就得，好亁淨，一條用到年半！」棉質M巾扣起約細包紙巾大小，外形有波點、斜紋、碎花，我貪得意買了一個，但又不想試，邊個唔介意做白老鼠？問我攞！</p><p>地址：弘大前兒童公園內<br> 電話：（82）2325-8553<br> 開放時間：3月至10月逢周六<br> 網址： http://www.freemarket.or.kr </p><p>垃圾投胎記</p><p>仁寺洞我最喜歡的地方是Ssamziegil，簡單而言是FreeMarket升級版，有個性小店有Studio有主題裝修有休憩庭園，和而不同又忽忽有睇頭。<br> 地下的EcoPartyMearry，走Vintage風，皮袋皮婆仔鞋皮散紙包，非常好皮氣，細望才知有文章，原來是環保概念店，「我們是非牟利機構，回收垃圾加以改造，生產過程僱用傷健人士，引入學生設計，利潤全數回饋社會！」Yes，美麗皮手袋來自爛梳化、七彩ToteBag前身是世界盃街頭Banner，價錢牌旁邊仲有出世紙，Show俾你睇當年懸掛街頭是何模樣。環保，最忌做一半唔做一半，慳此嘥彼，EcoPartyMearry環保得很徹底，舖內陳設統統是廢物利用，單車及舊水管做貨架，宣傳相架是紙皮所做，很有啓發性。幾何找到環保產品同時有益而有型呢？難得人家心到腦到，成品靚過不少真Vintage，結果同團幾名女士，一人買一隻皮Passport套離開，冇錯，係Passport套，堪稱世上十大廢套之一，但原來是會靚到一個程度令你唔介意佢廢，事實是我都買咗。</p><p>EcoPartyMearry</p><p>地址：首爾鍾路區寬勳洞38號Ssamziegil商場G/F<br> 電話：（82）2736-0088<br> 網址： http://www.mearry.com </p><p>沒有Nike賣的NikeGallery</p><p>某旅遊天書曰，未去過明洞，等如沒遊過首爾。我再不愛Shopping，處女韓行總算冇漏到明洞一站。<br> 我最想推介你看看NikeGallery，因為個Gallery真係有誠意到冇鞋賣！場內展品一律以Nike波鞋做主題，做裝置藝術、Graffiti、掛畫、走至盡頭有一互動專區，遊客可透過電腦為巨型波鞋上色——件事基本上跟早前香港的ChanelMobileArt是同一個Concept，將潮流時尚品牌的藝術魅力全方位延伸，不好波鞋者（如我）都會睇得津津有味。</p><p>NIKEDunkBeTrueArtGallery</p><p>開放日期：即日至5月16日<br> 地址：明洞2街52-2</p><p>簽證：持有效BNO或特區護照免簽證。查詢：25294141（韓國領事館）<br> <br> 機票：韓亞航空來回首爾，價錢$2,500起，17日有效期。查詢：23900421（學聯旅遊）<br> <br> 貨幣：1港元約兌127韓圜（文中價錢已折算為港幣）<br> <br> 電壓：220V，雙圓孔<br> <br> 旅遊查詢：25238065/ http://www.tour2korea.com（韓國觀光公社） </p><p>下周首爾天晴，14~20℃</p></body></html>