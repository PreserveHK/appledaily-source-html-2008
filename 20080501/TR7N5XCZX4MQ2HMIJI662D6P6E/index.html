<html><header><meta charset="utf-8"><title>金手指：有危機點樣？造更大危機 - 孫柏文</title></header><body><h1>金手指：有危機點樣？造更大危機 - 孫柏文</h1><p>如果孫柏文問大家：「平時，一間公司批股，對股價會點？」多都唔講，大家淨係睇吓大陸股市，呢幾個月有好多公司嘅大股東禁售期到期，股價已經……。唔好話真係批股，淨係可以批股都嚇死人。<br> 再問：「嗰間公司批嘅股係新股，不過管理層話到明唔係用嚟做新嘅業務，股價會點？」咁就仲大鑊。一係間公司財政有壓力，一係就管理層覺得現水平股價實在高得離譜，所以批股。</p><p>執笠比批股嚴重</p><p>不過，如果你係一個呢幾個月先至啱啱開始炒股嘅人，你可能會駁嘴話：「唔係喎。股價好似係批股先至升，仲好似你唔批股，股價反而會跌。今年全球最大嘅批股活動，好似最後股價會升。」咁我就推斷你見到嘅批股活動，全部都係啲鬼佬銀行做嘅。唔怪之得你有咁樣嘅結論。<br> 要批股雖然係一個危機、壞消息，不過正當你面對一個更大危機，之前嘅危機就會被蓋過。今時今日啲鬼佬銀行，如果冇中央銀行撐住，個個因為現時嘅金融危機，分分鐘執笠。作為一個股東，執笠當然比批股嚴重得多，所以先至見到呢幾個月，批股但公司股價反而升嘅怪現象。<br> 大家作為《金手指》嘅fan屎，一定明白以上嘅道理。所以如果面對危機，一定會製造更大嘅危機，蓋過之前嘅難題。</p><p>扮失憶免肥佬</p><p>噚日，我睇到段新聞，就有一個fan屎會考生，用咗呢個策略。<br> 事緣，呢個fan屎考緊會考經濟科考試，點知考考吓突然失憶。佢媽媽嚟到試場，個fan屎連親生亞媽都認唔出，跟住送院。最後情況好轉，認得番佢亞媽。亞媽之後被形容為「放下心頭大石」。<br> 好多人有好多揣測，不過我只有一個解釋。如果我考考吓試，發現自己一定肥佬，亦知道亞媽一定會因而殺死我。我面對住呢個危機，就會製造更大嘅危機。原本我會假扮心臟病發。失憶？仲好。冇得check又可以即時好番。果然係我嘅fan屎。<br> <br> 網誌： http://phatdat.blogspot.com </p></body></html>