<html><header><meta charset="utf-8"><title>隔牆有耳：《明報》醞釀加價 - 李八方</title></header><body><h1>隔牆有耳：《明報》醞釀加價 - 李八方</h1><p>報紙紙價升到嘭嘭聲，八方收到風本地報販協會即將傾係咪加價。由明報企業、星洲媒體同南洋報業合併而成嘅世界華文媒體（685），公司執行董事張裘昌噚日話，香港報紙過去八年未加過價，近年通脹持續飆升，人工又貴，報販要求賣7蚊一份都好正常，加到8蚊就過份咗啲，始終要為讀者着想。至於《明報》會唔會加價，就視乎業界共識。<br> 不過，張裘昌認為紙價現時已經升到頂，預料奧運後會回落，因紙張供應唔會咁緊張。目前集團旗下有5份報章同埋30份雜誌，每日報章發行量過百萬份，一年要買紙10萬噸。佢話集團會繼續擴充海外業務，《明報周刊》今年6月會進軍台灣，並計劃將大馬雜誌引進內地。至於近期喺三藩市同紐約推出免費報紙，佢透露前者已有錢賺，後者亦接近收支平衡，廣告收入相當理想喎。</p></body></html>