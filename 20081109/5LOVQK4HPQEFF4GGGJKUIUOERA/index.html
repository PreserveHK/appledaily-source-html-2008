<html><header><meta charset="utf-8"><title>還看今椒　越尖越辣</title></header><body><h1>還看今椒　越尖越辣</h1><p>等到頸長，終於轉凉，一於先打好底，來個辣身菜，驅濕驅寒。講到食辣椒，咪以為淨係得指天椒，其實仲有好多種不同辣度的椒你揀，甜酸麻香辣，椒椒各有特色，今日就等帝京酒店羅師傅出椒，為大家介紹十一種常用辣椒——看「椒」！<br><br>記者：趙珮倩<br>攝影：伍慶泉<br>場地：帝京酒店帝京軒（26226161）</p><p>今日煮教：羅頌良師傅</p><p>入行22年，現為帝京酒店中餐行政總廚，擅長將傳統的菜式加入新元素，加上獨特的烹調方法，令簡單的食材變得與別不同。2003年羅師傅參加由香港旅遊發展局舉辦的「美食之最大賞」比賽，以「金映白雪」（燕窩蛋白）勇奪至高榮譽金獎。</p><p>【紅椒】RedPepper</p><p>辣度：★☆☆☆☆<br> 產地：中國<br> 點揀：飽滿、有光澤<br> 點煮：直接與其他材料同炒，紅椒體積比指天椒大10倍以上。</p><p>【指天椒】SmallHotChilli</p><p>辣度：★★★★☆<br> 產地：中國及泰國<br> 點揀：飽滿，有光澤，無皺皮，越尖身越辣<br> 點煮：切粒後炒香，連籽煮辣味更勁，配搭豬、牛、羊、雞、海鮮皆可。</p><p>【綠指天椒】SmallGreenChilli</p><p>辣度：★★★★☆<br> 產地：中國及泰國<br> 點揀：越瘦身越辣<br> 點煮：爆香後再煮更辣，配搭豬、牛、羊、雞、海鮮皆可。</p><p>【亁指天椒】DriedRedChilli</p><p>辣度：★★★★☆<br> 產地：中國及泰國<br> 點揀：揀亁身、深紅色<br> 點煮：先爆香，再放入其他材料同煮，多用來煮泰菜。</p><p>【泡椒】又叫子彈椒CascabelChilli</p><p>辣度：★★☆☆☆<br> 產地：中國<br> 點揀：揀亁身、深紅色<br> 點煮：拍一拍，再爆香，然後放入其他材料同煮，為四川水煮菜最常用的辣椒。</p><p>【野生椒】PreservedChilli</p><p>辣度：★★★★☆<br> 產地：中國<br> 點揀：經醃製的野生椒，揀色澤光鮮無變黑<br> 點煮：唔使爆，直接與材料同煮，多用於煮四川菜，如酸菜魚。</p><p>【新鮮青胡椒】FreshPeppercorn</p><p>辣度：★★☆☆☆<br> 產地：泰國及東南亞<br> 點揀：青色夠飽滿，原條無黑無甩漏<br> 點煮：拆粒爆香，再與材料同煮，多用作煮咖喱、燜紅肉或煮蟹。</p><p>【白胡椒】Peppercorn
</p><p>Peppercorn<br> 辣度：★★★☆☆<br> 產地：中國及泰國<br> 點揀：原粒飽滿<br> 點煮：拍一拍更易出味，常用於煲中湯，如胡椒豬肚湯。</p><p>【黑胡椒】BlackPeppercorn</p><p>辣度：★★☆☆☆<br> 產地：中國及東南亞<br> 點揀：原粒飽滿、夠亁身、越黑越辣<br> 點煮：拍一拍更易出味，常用於煮西湯或醃紅肉類。</p><p>【黑椒】GroundBlackPeppercorn</p><p>辣度：★★☆☆☆<br> 產地：中國及東南亞<br> 點揀：夠亁身、越黑越辣<br> 點煮：可直接落材料同煮，如黑椒汁、醃紅肉類或最後撒於食物上。</p><p>【花椒】SichuanPeppercorn</p><p>辣度：★★★★☆<br> 產地：中國<br> 點揀：亁身有爆口<br> 點煮：先用油爆香，再落其他材料。用來煮海鮮有去腥之效，也是川菜中不可或缺的麻辣主角。</p><p>6色指天椒</p><p>指天椒有咁多色？其實都是同種，由青變紅，大約需要幾星期的時間，越青色的越辣。</p><p>黃金紫玉杯</p><p>0hr30min<br> 製作難度：★★★☆☆<br> <br> 羅師傅將茄子造出杯形，再釀入帶子配料，新穎配搭有別於一般烘焗海鮮。此菜式曾於「2006美食之最大賞」獲得「至高榮譽金獎」，學吓啦﹗</p><p>材料：</p><p>茄子2條、帶子6粒、煙肉碎少許、洋葱1/4個（切粒）、蛋漿適量</p><p>汁料：</p><p>青胡椒1條、忌廉奶100毫升、牛油5錢、生粉水適量</p><p>做法：</p><p>1.茄子去皮切2吋高，挖空心，下猛油走油備用。<br> <br> 2.洋葱、煙肉炒香；帶子走油備用。<br> <br> 3.爆香牛油，加入青胡椒1條、忌廉、生粉水煮勻，拌入洋葱煙肉碎，再釀入茄子，面鋪帶子，塗上蛋漿。<br> <br> 4.預熱焗爐230℃，將（3）放入焗8至10分鐘即可。</p><p>貼士：</p><p>茄子一定要挖空後才走油，否則很易挖到走樣。</p><p>香辣牛柳粒</p><p>0hr10min<br> 製作難度：★★☆☆☆<br> <br> 牛柳粒先煎香表面再加入其他材料炒勻，能鎖住肉汁，食落更Juicy。</p><p>材料：</p><p>牛柳6両、薑粒2両、紅椒少許、葱段1両、蒜茸1茶匙、雞湯1湯匙、鹽1/6茶匙、糖1/4茶匙、生抽少許、生粉1/3茶匙、辣醬1/2茶匙</p><p>做法：</p><p>1.牛柳切粒，煎至表面焦香，盛起備用。<br> <br> 2.薑粒、蒜茸、葱段、紅椒爆香，牛柳回鑊炒勻。<br> <br> 3.將雞湯、辣醬、鹽、糖、生抽煮滾，下生粉水，將（2）回鑊，快炒至汁稠即可。</p><p>貼士：</p><p>葱段揀白色部份，味道會更香更嫩。</p><p>黑椒粉絲肉蟹煲</p><p>0hr25min<br> 製作難度：★★★☆☆<br> <br> 怕走油麻煩，可將蟹蘸上生粉煎香，再落煲燜熟。</p><p>材料：</p><p>肉蟹1隻、粉絲4両、黑椒/蒜茸/青紅椒粒/洋葱各1/2茶匙、鮮醬油/雞湯/蠔油/鹽/糖各少許</p><p>做法：</p><p>1.肉蟹斬件，洗淨，瀝亁水走油。<br> <br> 2.燒熱鑊，爆香青紅椒粒、蒜茸、洋葱，下黑椒炒香，蟹回鑊。下雞湯、蠔油、鹽、糖燜3分鐘，撈起蟹汁留用。<br> <br> 3.將約100毫升汁液，加入粉絲，慢火煮至收亁汁。<br> <br> 4.將蟹及餘下的汁液，加入鮮醬油，埋生粉芡，淋上粉絲面即成。</p><p>貼士﹕</p><p>美極鮮醬油不宜太早落鑊煮，否則香味會流失。</p></body></html>