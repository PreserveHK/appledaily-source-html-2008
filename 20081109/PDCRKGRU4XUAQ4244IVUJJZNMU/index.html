<html><header><meta charset="utf-8"><title>隔牆有耳：中環聖誕樹矮咗截 - 李八方</title></header><body><h1>隔牆有耳：中環聖誕樹矮咗截 - 李八方</h1><p>每次聽到麥兜唱嘅呢首兒歌：「噢！聖誕樹，托它歸家，我呀媽話幾貴㗎！噢！聖誕樹托它歸家，放喺廳度閃閃吓！」八方都好想買棵聖誕樹返屋企擺吓，增加氣氛。<br> 今年旅發局搵到贊助，再放置聖誕樹喺中環皇后像廣場，呢棵樹好難托返屋企，皆因有成30米高，不過翻查資料，原來前年棵樹有成35米高㗎，今年矮咗一截，影相應該唔覺啩！聖誕樹縮水，唔知同通脹百物騰貴有冇關，希望唔係有人「打斧頭」啦。<br> 贊助商置地唔肯講畀咗幾多錢，咁嘅時勢肯科水贊助都算好㗎喇。田少透露一年前已想揼置地心口，「棵樹咁近文華東方酒店、置地廣場，對佢哋都有幫助㗎。」</p></body></html>