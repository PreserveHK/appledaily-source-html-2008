<html><header><meta charset="utf-8"><title>彩繪影畫</title></header><body><h1>彩繪影畫</h1><p>數碼相機之所以流行，全因為可以任影任拍，發揮自己創意，Pentax新機K-m數碼單鏡反光相機就合晒呢個玩法，擁有同級最細小機身，影相更為輕鬆自在；更搞嘢係內置多種數碼濾光鏡，可以影到懷舊、十字星、高彩對比、甚或油畫彩繪效果，用K-m影相就好似變身繪畫大師一樣，任你玩！<br><br>記者：許福合<br>攝影：陳盛臣<br>Model：Fion</p><p>14種數碼濾光鏡</p><p>雖然K-m屬於單鏡反光相機，不過內置好多儍瓜機功能，例如場景拍攝模式當然唔少得，不過K-m最值得玩都係內置數碼濾光鏡，一共有14種之多，當中包括暗角、水彩、粉彩風格及復古淡色菲林等。<br> K-m介面設計簡單易用，可以從Menu或主畫面直接進入濾光鏡選擇，尚算好用，亦可即時預覽效果，但要留意使用濾光鏡拍攝時，每儲存一張相片都要額外需時3-4秒，唔能夠同時連環拍攝。</p><p>同級最小機身</p><p>Pentax單反一向以輕細做賣點，新機K-m亦唔例外，擁有同級最小機身，女仔揸機影相都可以好輕鬆。K-m解像度高達1,020萬像素，顯示屏為2.7吋，睇相時可作16倍放大。<br> 鏡頭方面，套裝會跟一支smcPENTAX-DAL18-55mmF3.5-5.6AL鏡頭，採用機身防震系統，開啓修正後大約可將快門減慢至1/2秒，要轉用長鏡或昏暗環境拍攝皆可。</p><p>Profile</p><p>感光元件：1,020萬像素CCD<br> 鏡頭：K/KA/KAF/KAF2/KAF3<br> 感光度：100-3200<br> 快門：30-1/4,000s<br> 顯示屏：2.7吋<br> 記憶卡：SD/SDHC<br> 電源：AA×4<br> 體積：122.5×91.5×67.5mm<br> 重量：525g<br> 查詢：Pentax（29262987）</p></body></html>