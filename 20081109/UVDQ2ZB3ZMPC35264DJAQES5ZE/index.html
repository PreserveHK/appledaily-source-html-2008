<html><header><meta charset="utf-8"><title>隔牆有耳：肥彭講女人唔講煲呔 - 李八方</title></header><body><h1>隔牆有耳：肥彭講女人唔講煲呔 - 李八方</h1><p>末代港督肥彭每次重臨香港，都引起一陣熱潮，大家咁掛住佢，民心所向顯而易見。佢今次離開前接受香港電台訪問，透露此行曾私下以朋友身份見過煲呔，喺禮賓府（即係前港督府）見面定其他地方佢冇透露。</p><p>冇諗過要教煲呔</p><p>煲呔民望一沉不起，主持人問肥彭，有冇私人醒幾招過煲呔？肥彭聽到呢個問題O咗嘴，強調「發夢都冇諗過」咁做，又話煲呔亦唔應該問佢，因為佢已經離開香港11年，唔適合再做「教車師傅」嘞。<br> 肥彭講到煲呔就封口，講女人卻停唔到口，大讚香港好多女性都對民主進程有貢獻，主持抽秤佢何解偏愛女人，佢話「因為自己都係阿媽生」，加上有三個女，又有三個孫女，所以一向好重視女人。肥彭自言政治生涯已完，日後會繼續寫書同做牛津大學校長，12月會帶孫女去澳洲過聖誕，臨別贈歌，佢送首披頭四《AllMyLoving》畀香港人。</p></body></html>