<html><header><meta charset="utf-8"><title>林狗又食朱古力　阿2出場</title></header><body><h1>林狗又食朱古力　阿2出場</h1><p>我會揀:CHOCOOLATE唔揀IZZUE，點解？一來學阿Jan（林海峰）話齋鍾意佢間舖夠Neat，二來我超級鍾意食朱古力，三來賣嘅嘢夠平又易襯，點睇都唔似Cheap嘢！淨係呢幾個Points，已經足夠令:CHOCOOLATE越開越多間分店。上星期仲話喺apm開埋第一間淨賣女裝嘅:WHITECHOCOOLATE新舖；唔止，朱古力兩歲生日，又搵嚟同自己合作無間嘅JanLamb設計生日禮物，一睇又想使錢，林狗同:CHOCOOLATE粉絲咪走寶！<br><br>記者：陳諾堯<br>攝影：林栢鈞<br>Model：Yan</p><p>林狗：明年999有搞作</p><p>:CHOCOOLATE兩歲生日，對阿Jan來說可說是可喜可賀，皆因喺呢兩年裏面，計埋今次合作，佢哋已合作了三次，「第一次係林Bear、第二次係林兔，所以一諗就諗到將佢哋放埋一齊『=2』。起初都有幾個Options，但係我圈圈吓，又圈到呢三個Prints出嚟，咪索性整三件Tee囉！」阿Jan話本身自己鍾意GraphicDesign，所以要Design幾件Tee絕對難唔倒佢。「我一向都幾鍾意:CHOCOOLATE……間舖！（講笑），我比較鍾意亁淨，着衫都鍾意好Neat，但係都係好似好多人咁，衣櫃都有好多衫，但係着嚟着去都係嗰啲！」問佢呢排忙緊乜，「都係一啲Project前期啦，TalkShow同唱片等等。但係我覺得出年09年9月9號，林狗一定要做番啲特別嘢，但未知係咩……可能結果只係食餐飯！」</p><p>B-day套餐大平賣</p><p>阿Jan同:CHOCOOLATE自06年冬季首次合作:CHOCOOLATE×林Bear後，今年暑假又合作搞林兔，家陣朱古力兩歲生日，再次合作出BirthdayPackage。今次推出嘅三件Tee睇落好得意，三件拼埋睇到係一條加數算式1+1=2，創意概念可謂十分有心思。此外，今個秋冬咁興黑紅色，男裝用黑色、女裝用紅色就啱晒！一套只係$269，當中包括一張Poster、一個朱古力味香薰蠟燭、一件Tee同一個透明ToteBag，簡直係超值價！唔好阿Jan設計嘅朋友，亦可選擇買番盒:CHOCOOLATE自家禮盒，得300盒咋！</p><p>apm開女版朱古力</p><p>要做一個較平民但又唔Cheap嘅CasualWear品牌一啲都唔易，包裝超緊要，好似唔識:CHOCOOLATE嘅人，淨係睇到apm新舖啲白朱古力磚牆都必定會走入去逛逛。呢兩年都有戴開:BLACKCHOCOOLATE嘅Cap帽，口邊時常埋怨點解無女裝，相信從今以後我都要收口。
</p><p>白朱古力穿上黑</p><p>身邊好Girlie嘅女士們都唔係太鍾意着黑色，我就勁愛，事關穿上黑色後，淑女變酷女，想要型又要Slim，容乜易！白朱古力新貨同黑朱古力一樣，以黑色為主打色，希望大家着上身後發覺自己簡潔又時尚，最重要係Mass同Prestige系列都有，任由你Mix&amp;Match。價錢方面同:BLACKCHOCOOLATE一樣經濟，最啱家陣市道低迷盡情入貨！</p><p>（a）:BLACKCHOCOOLATE（22657521）<br> 又一城103號舖<br> <br> （b）:WHITECHOCOOLATE（31481223）<br> 觀塘apm2樓L2-5A號舖</p></body></html>