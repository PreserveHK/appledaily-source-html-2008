<html><header><meta charset="utf-8"><title>轆Book：外剛內柔黐家車</title></header><body><h1>轆Book：外剛內柔黐家車</h1><p>沙灘上橫走小螃蟹，外殼堅硬無比，內心卻異常敏感而細心。外界若有風吹草動，即走回自家硬殼天地，也好，反正無所事事它都愛黐人黐家。凡事亦以家人為中心，七座實用家庭車StreamExclusivePlus，舒適如家，又可以全家出動，螃蟹又多一家流動部屋。<br><br>記者：梁美甜<br>攝影：陳盛臣<br>Model：Enrica</p><p>高度黐家</p><p>巨蟹座性格特別黐家，有事無事都鍾意留喺屋企，加上天生就重視家庭，七人實用家庭車猶如小型流動居室，StreamExclusivePlus外剛內柔，剛毅線條外形踏實唔浮誇，真皮內裝承托力足又舒服，至啱情緒波動時提供舒適安穩地方來稍作休息。StreamExclusivePlus版相較於直版同Exclusive版追加多個內外配置，好似側鏡指揮燈、車尾泊車鏡頭等，行車泊位視野廣又夠全方位，安全性大增，為追求安全感嘅巨蟹提供充足周全嘅視野角度，揸車更有信心。<br> 新一代Stream採用1.8公升i-VTEC引擎，搭配五前速自動波箱以及全新15吋輕量化合金軨，馬力輸出達140匹及17.7kgm扭力，起步爽快有力不特止，中後段加速亦見力水，反應快而敏銳。好多人誤以為百零匹馬力七人車上斜實唔夠力，對先天重視家人嘅巨蟹座而言，這尤為重要，莫非坐齊全家人就要龜速上斜？NoWay！當日揸住Stream上個30多40度斜路，唔使地台油，輕輕鬆鬆就可以上斜，不但力行，新裝全車皮椅同尾排獨立椅承托力足坐得舒服，絕對可以令身邊人舒適而安全置身其中。</p><p>精打細算</p><p>巨蟹懂生活享受，雖非吝嗇之人，但亦會因小小差額而花時間格價，算係精打細算，新裝StreamExclusivePlus外剛內柔切合巨蟹天性外形之外，新車追加多個項目，包括全新15吋合金軨、側鏡指揮燈、車尾泊車鏡頭、全車皮椅、大面板音響等都只係比Exclusive版貴$6,000，心水清都知單係七座位皮椅已經要叫價5、6千，更何況加多個豪華裝備，與巨蟹心思絕對係SuperMatch。</p><p>規格<br>本田StreamExclusivePlus</p><p>引擎：1,799c.c.直四<br> 馬力：140ps/6,300rpm<br> 扭力：17.7kgm/4,300rpm<br> 傳動：五前速自動波，前驅<br> 尺碼：4,570×1,695×1,545mm<br> 售價：$189,880<br> 查詢：合群汽車（28278622）</p></body></html>