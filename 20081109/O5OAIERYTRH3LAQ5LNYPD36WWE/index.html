<html><header><meta charset="utf-8"><title>中環在線：韓國股神靠李寧翻身 - 李華華</title></header><body><h1>中環在線：韓國股神靠李寧翻身 - 李華華</h1><p>被稱為韓國股神的朴炫柱，旗下基金MiraeAsset投資港股，之前買入蒙牛（2319），點知毒奶事件令蒙牛股價一沉百踩。不過，韓國股神冇有怕，繼續喺港股尋寶，今次押注前體操王子李寧。<br> 港交所（388）資料顯示，MiraeAsset喺上個禮拜二，以每股11.28蚊，增持117萬股李寧（2331），涉及金額1320萬銀，以李寧上個禮拜五收報12.14蚊計，暫時賬面微賺百零萬。</p><p>蒙牛累損手</p><p>韓國股神今年7月掃咗110.8萬股蒙牛，每股23蚊。到9月蒙牛得番8.36蚊時，佢賣咗1852.8萬股止蝕，單睇7月時入嗰110.8萬股，朴炫柱就唔見咗1622萬銀。除咗俾蒙牛累，韓國股神亦陸續沽咗啲中國南車（1766）、招行（3968）同招金礦業（1818）。至於李寧係咪可以幫佢翻身，就唔知咯。</p></body></html>