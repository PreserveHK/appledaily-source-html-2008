<html><header><meta charset="utf-8"><title>中環在線：招行逆市獎勵馬蔚華最大份 - 李華華</title></header><body><h1>中環在線：招行逆市獎勵馬蔚華最大份 - 李華華</h1><p>全球銀行股重創，有阿爺後台嘅中資六行亦血流成河。即使招行（3968）上月尾出埋盈喜贈興，話頭三季盈利按年增長九成，但今年股價照舊插水近六成，成為六行跌幅之冠。唉，都係招行超高價收購永隆（096）累事囉。不過，招行早兩日舉行董事會議，通過第二期H股股票增值激勵計劃。</p><p>超筍價益高層</p><p>呢個股票增值激勵計劃，喺零反對或棄權下，向招行9名高層派132萬股H股股票增值權，行使價為上個禮拜五收市價12.76蚊，有效期10年，頭兩年禁售。當中行長馬蔚華分到最大份，攞到30萬份股票增值權，其餘5名副行長就各自分到15萬份。<br> 雖然話呢批股票增值權要等到升高過12.76蚊行使價先有錢賺，但家吓招行股價跌至06年上市以嚟低位，等反彈冇難度啫，董事會都算超筍價益班高層。</p></body></html>