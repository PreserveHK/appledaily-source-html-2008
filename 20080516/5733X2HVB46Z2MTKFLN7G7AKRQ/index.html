<html><header><meta charset="utf-8"><title>金手指：兩段讀白 - 孫柏文</title></header><body><h1>金手指：兩段讀白 - 孫柏文</h1><p>噚日，孫柏文同兩個朋友傾偈，第一個就係《政治不正確》專欄作家黃牛。佢話：「有時一啲所謂嘅『環保』新聞，內容真係幾難頂。好似星期日有篇報道，大字標題《空氣污染殺低下階層》，睇落至知原來得啖笑。呢篇報道引述香港大學一個研究，話空氣污染物嘅濃度越高，公屋居民同藍領階層啲額外死亡風險就越大，但係住私人樓嘅同白領一族就冇乜事，所以政府應該針對性咁制訂一套政策去幫窮人。唔通『空氣污染』真係識得跟紅頂日，專蝦窮人？其實，睇來睇去，個研究基本上只係講出兩個係人都知啲事實：收入較低人士，接受嘅醫療服務冇有錢人咁好，死亡風險自然高啲；另外，佢哋生前常到嘅地方，通常亦無有錢人去啲咁亁淨。當然，如果咁樣present畀老總，條題同版位唔會好似𠵱家咁搶啦。」</p><p>害苦內地新移民</p><p>跟住就有《蘋果批》嘅高明輝。佢話：「噚日，真名係龔耀輝嘅方卓如，喺《信報》發表文章，或明或暗咁表態支持最低工資。講過好多次，最低工資危害新移民、婦女同年輕人，特別係喺美國二十世紀初，為咗保住白人男性嘅工作，要實施最低工資趕絕包括華人在內嘅外人。如果套用喺香港，立法最低工資之後，最高危就係一班內地新移民，亦係最需要幫助嘅一群人。</p><p>同災民比非恰當</p><p>最近特區一班「高等華人」、「社會精英」，都趕潮流咁支持當年用嚟對付新移民嘅最低工資。佢哋支持立法嘅用心係為咗安撫自己搵得太多，定係班「社會精英」從心入面睇唔起佢哋可以向上爬，所以要政府幫，高明輝唔知，亦都唔想估。<br> 之不過，龔耀輝篇文，否定所有討論，只係用地震做例，話所有討論等同「講呀講，被壓在瓦礫的災民，都已經在一片專家討論研究聲中一命嗚呼。」先唔理拎香港低收入人士同地震災民比較係咪適當，如此立論，就好似同大家講「唔好講咁多，是但立咗法先算啦」，而唔理有冇對症下藥。<br> 聽講龔耀輝有志參選今年立法會會計界功能組別。立法趕絕最需要幫助嘅一群人呢個擔子，會計界想唔想攬上身，會計界嘅選民，真係要諗清楚。<br> <br> 網誌： http://phatdat.blogspot.com </p></body></html>