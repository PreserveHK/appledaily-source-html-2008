<html><header><meta charset="utf-8"><title>玫瑰熏魚　粗黃糖唔𤓓</title></header><body><h1>玫瑰熏魚　粗黃糖唔𤓓</h1><p>台灣的煙熏小食很多，香港買到的卻不多，找來TowngasAvenue的副廚王康培教我們做煙熏菜式。王師傅一再強調其實煙熏菜式一點也不困難，「除花瓣外，吸味的茶葉、做味的黃糖齊全便可以。」看着他手到拿來，吃着他一Take過的美味製成品，似乎這個中級難度的西菜，我們也可以做得到！<br><br>記者：廖秀娟　<br>攝影：黃子偉、梁細權<br>菜譜及示範：TowngasAvenue副廚王康培</p><p>邊學邊做19年
</p><p>王康培師傅說他從未正式學過廚，但舉凡問他烹調問題，他必先述理論，然後舉證，儼如學院派！入廚19年，曾任銀礦灣酒店行政總廚，精通中西菜式，「睇多啲書、多啲問人，都可以煮得一手好菜。」</p><p>玫瑰煙熏白鱈魚</p><p>製作時間：45分鐘　<br> 1人份<br> <br> 用玫瑰花與茶葉煙熏白鱈魚柳，嫩滑Juicy的魚肉上有甜甜的蜜糖與淡淡花香，但大家記得熏時要用粗粒黃糖，讓煙熏料有空隙吸味，煙完至冇𤓓味！</p><p>材料</p><p>鱈魚柳170克、蜜糖/鹽/黑胡椒/麵粉各少許<br> 玫瑰煙熏料：亁玫瑰花25克、普洱茶葉25克、米30克、黃糖30克</p><p>無花果紅酒濃汁料：<br> 紅酒750克、單晶冰糖150克、無花果亁80克<br> <br> 做法：<br> 1.無花果亁用熱水浸至軟身後隔水。<br> <br> 2.所有材料放入煲內以慢火煮至稠身狀備用。</p><p>做法</p><p>1.預熱焗爐至190℃。<br> <br> 2.鱈魚柳用少許鹽及黑胡椒調味後，撲上少許麵粉將其煎至微黃色。<br> <br> 3.將已煎的鱈魚均勻地掃上蜜糖，放入焗爐焗至金黃色。<br> <br> 4.將玫瑰煙熏材料放入煲內，用慢火烘烤至出煙。<br> <br> 5.將烤架放入鍋內，將魚放至烤架上，冚蓋熄火煙熏約2分鐘後上碟，伴以無花果紅酒濃汁。</p><p>伍小姐：煙熏的材料係咪一定係呢幾樣？唔同的花及茶葉係咪有唔同效果？<br> <br> 答：可以用其他花或茶葉做煙熏，例如菊花配茉莉茶就可以做出較清淡的效果，記住最多熏1至2分鐘，過久會好苦。</p><p>芝士焗龍蝦
</p><p>製作時間：40分鐘　<br> 2人份<br> <br> 見過王師傅的正宗芝士焗龍蝦，才知一向求其以幾片卡夫芝士及罐裝忌廉湯做的芝士焗龍蝦有多不濟！單是以橙色車打、麵包糠和巴馬臣芝士做的鬆脆外層，已叫龍蝦的滋味多添了幾倍，還有那個香濃的車打汁！真是一分耕耘一分收穫！</p><p>材料</p><p>龍蝦1隻、鹽/胡椒/粟粉各少許、橙色車打芝士碎250克、麵包糠50克、巴馬臣芝士碎60克、車打芝士汁適量</p><p>車打芝士汁材料：<br> 車打芝士250克、有鹽牛油20克、雞湯100克、粟粉3克<br> <br> 做法：<br> 燒紅煲，將雞湯煮剩一半，再加入車打芝士，有鹽牛油及粟粉轉慢火攪拌至略稠便可。</p><p>做法</p><p>1.預熱焗爐至180℃，車打芝士碎、麵包糠及巴馬臣芝士碎拌勻備用。	<br> <br> 2.將龍蝦開邊，以鹽及胡椒調味，拍少許粟粉，用猛火走油至六成熟。<br> <br> 3.將車打芝士汁淋在龍蝦上，並灑上（1）放入焗爐焗10分鐘。</p><p>方小姐：想面層鬆化唔硬實，有咩要注意？<br> <br> 答：蘸麵包糠時要輕手，不要把麵包糠壓得太實；用焗爐時把溫度略為降低，例如改為180℃焗20分鐘，面層不要烤得太燶便會更鬆化。</p><p>意大利雲吞	
</p><p>製作時間：1小時　<br> 3人份<br> <br> 平日在餐廳吃得多，沒想到一道意大利雲吞的工夫有那麼多！看着王師傅由一堆小麥粉做成一客美味的雲吞，耐性與心機一點都不能少。吃着那香濃「芝」味的雲吞，覺得那一番工夫很值得！</p><p>雲吞皮材料：<br> 粗粒小麥粉（Semolina）200克、蛋黃6個、鹽/胡椒各少許<br> <br> 做法：<br> 所有材料搓成麵糰放入攪麵機，反覆壓成1mm薄皮狀後用模具壓出所需形狀。</p><p>餡料</p><p>洋葱碎20克、羊肚菌碎40克、菠菜100克、茅屋芝士40克、鹽/胡椒/蛋漿各少許</p><p>做法</p><p>1.菠菜放入滾水灼2分鐘，放入冰水內。<br> <br> 2.將菠菜隔去水份後切碎。<br> <br> 3.將洋葱碎炒香，加入羊肚菌碎。<br> <br> 4.熄火拌入菠菜碎、茅屋芝士、鹽及胡椒。<br> <br> 5.在一張雲吞皮上放上餡料，在邊緣掃上蛋漿，把另一張雲吞皮覆上並壓實邊緣。<br> <br> 6.雲吞放滾水內烚至浮身。</p><p>燴雲吞材料</p><p>洋葱碎20克、黑水欖片10克、雞湯100克、淡忌廉50克、鹽/胡椒各少許</p><p>做法</p><p>１.在另一鑊爆香洋葱碎及黑水欖片，加雞湯及淡忌廉。<br> <br> ２.最後加入烚熟雲吞，燴煮至汁液濃稠時，以鹽及胡椒調味後上碟。</p><p>麥小姐：有冇現成的雲吞皮賣㗎？攪麵機可以去邊度買？<br> <br> 答：現成意大利雲吞皮唔容易買到，大部份都係要自己做嘅。攪麵機可以喺上海街買到，大概四百蚊一部，除可做意大利雲吞外，仲可以做扁麵條。</p><p>南瓜栗子忌廉湯</p><p>製作時間：35分鐘　<br> 2人份<br> <br> 好香濃飽肚的南瓜湯。沒做偷雞版的狂加麵粉做濃湯底，全部真材實料落足南瓜、栗子，所以香濃不膩滯。</p><p>材料</p><p>去皮南瓜250克、栗子100克、亁葱碎5克、洋葱碎100克、香葉1片、淡忌廉50克、白酒50克、雞湯750毫升、橄欖油10克、鹽/黑胡椒各少許</p><p>做法</p><p>1.預熱焗爐至180℃，將南瓜放入焗30分鐘。<br> <br> 2.將其餘材料切細件。<br> <br> 3.燒紅煲將亁葱碎、洋葱碎與橄欖油炒香，加入栗子略炒3至4分鐘。<br> <br> 4.灒白酒後待酒精揮發，加入南瓜、雞湯及香葉慢火煮30分鐘。<br> <br> 5.將湯用攪拌器打滑並隔去湯渣。<br> <br> 6.最後加入淡忌廉、鹽及胡椒攪勻便成。</p><p>羅小姐：南瓜點先可以粉甜啲？如果屋企冇焗爐，可以點做？<br> <br> 答：南瓜先焗一下，可以粉甜啲；如果冇焗爐，喺鑊白炒至金黃色，都有同樣效果。</p><p>網上重溫　<br>  http://cooking.appledaily.com </p></body></html>