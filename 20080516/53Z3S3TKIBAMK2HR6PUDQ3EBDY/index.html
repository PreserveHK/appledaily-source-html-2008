<html><header><meta charset="utf-8"><title>BentleyBrooklands<br>全球限量550部　700萬豪宅搬上車</title></header><body><h1>BentleyBrooklands<br>全球限量550部　700萬豪宅搬上車</h1><p>英國名車特別多，當中上流界首席代表就有超豪Bentley。號稱廠方史上最快最貴嘅超級轎跑Brooklands，全球限量550部、叫價達738萬，足夠買層貝沙灣豪宅！另佢馬力有537匹，扭力更達1,050Nm，只因廠方要話畀全世界知，超級跑車唔係事必櫳細坐得逼，超巨車廂誓要乘客妥貼舒服，齋車兩噸幾重，副偈弱啲都頂唔順。<br><br>記者：徐影龍　<br>攝影：梁細權　<br>Model：JoJo（StageModels）</p><p>坐落一啲都唔似跑車
</p><p>Bentley呢架超級豪轎，取名自英國Brooklands賽道，車系更喺度奪得多項佳績，以此命名相當有意思。可能跟西方人士較高大關係，Brooklands車櫳大得有點誇張，現場實試，四個大男人坐晒入去，八隻腳全部毋須屈起，更可斜挨座椅，唔使挺直腰嚟坐，望埋首創全車高級真皮包晒內櫳，唔睇引擎規格表，差啲以為坐緊Bentley最耍家嘅豪轎。
</p><p>全車多個項目均可讓你揸Fit改造，單單車身顏色已達四十多種，內櫳皮革式樣、燈飾、腳踏等統統可以換，而且全部人手製作，所有座椅都係一針一線「聯」上去，最巴閉係連軚盤嘅雙手握位，都有專人同你度埋手指Size，再搵木匠慢慢刨，咁大工序難怪全球限量550部！<br> 骨子裏雖屬超級跑車，但絕不會見到走馬燈式速度計、五顏六色燈號，望落錶板、中控台，只感受到濃濃嘅英式古典味道，深色桃木飾皮襯橙紅色皮革，所有裝置及按掣都用上銀邊，整體舒服高雅。</p><p>1,050Nm嚇人扭力
</p><p>豪嘆一輪，落車認真望吓Brooklands個外形，先感受到新車同其他車系有乜唔同；比例變化好明顯，20"巨型胎軨約足佔車身一半高度，相當之有氣勢，而頭冚對上到車頂嘅高度，亦由傳統40%降低到33%，令觀感更扁長流線，而且頭尾懸掛高低有別，造成兀尾起跑姿勢，到此刻終於感受到跑車嘅味道。<br> 雖然暫時全港只得一架，未能一嘗Brooklands嘅引擎威力，但單睇規格數字已知唔嘢少；6,761c.c.V8引擎，再配埋Twin-Turbo，達到537匹馬力巔峯，最高時速296km/h，0至100km/h更只需5.3秒，仲要1,050Nm最高扭力峯值喺3,250rpm便可輸出，呢堆數字實在嚇人。你話同其他超級跑車差唔多？Brooklands成2.65噸重，一樣可拍住換晒碳纖、大量偷輕嘅辣跑，等於姚明都跑得贏劉翔，咁仲唔厲害？</p><p>規格</p><p>引擎：6,761c.c.V8配Twin-Turbo<br> 馬力：537ps/4,000rpm<br> 扭力：1,050Nm/3,250rpm<br> 傳動：六前速半自動波箱，後驅<br> 尺碼：5,411×2,078×1,473mm<br> 軸距：3,116mm<br> 查詢：賓利香港（28901918）</p><p>小趣味：廠徽左右非對稱</p><p>好多人以為Bentley個Logo係左右對稱，查實兩邊翼嘅羽毛數目唔同；左邊9條、右邊則有10條，而中間用咗黑色做地色，係代表該車系為旗下最Powerful嘅。</p></body></html>