<html><header><meta charset="utf-8"><title>車展Update：新款Mazda6　現身沙田</title></header><body><h1>車展Update：新款Mazda6　現身沙田</h1><p>今個周末仲未諗到有咩好節目？既然係咁就不如走去參觀吓車展，睇吓有咩新車又或者買車Offer啦！嗱，好似Mazda代理咁，佢哋今個周末會喺沙田新城市廣場三期天幕長廊舉行車展；到時展出嘅車款包括啱啱獲選為2008年度世界最佳汽車嘅新款Mazda2，另外仲有剛登場兼用咗5前速+/-半自動波箱嘅新款Mazda5同Mazda8，當然備受車迷歡迎嘅新一代Mazda6亦會同場展出，而車價則為$199,990起！<br></p><p>至於同樣係嚟自日本嘅Toyota，代理今個周末會延續上星期嘅「Prius試車日」，有興趣嘅車迷可到各Toyota陳列室，試揸呢款配備可有效減低耗油量，以及減少廢氣排放嘅油電混合動力系統嘅環保新車，而試車嘅朋友可獲贈$100油券，即場買車嘅更可獲贈200公升加德士汽油，數量有限，送完就無㗎啦！<br> 睇晒上面提過嘅車展，都係仲有啲意猶未盡嘅感覺？咁就不妨過去九龍灣嘅MegaBox，參觀一下金濤汽車喺嗰度舉行嘅車展啦！分佔兩層嘅車展會場，將會展出多款歐日名車，而近期成為本港車壇焦點嘅「大蛇」（MitsuokaOrochi），亦會喺場中同大家見面；同時喺車展期間選購任何車款，仲可享有免首年牌費嘅優惠㖭！有咁多車展等緊你，今個周末使乜驚無節目呀！<br> <br> 記者：鄭達基</p><p>Mazda全線車展
</p><p>日期：5月17、18日（周六、日）<br> 時間：11:00am-9:00pm<br> 地點：沙田新城市廣場三期天幕長廊</p><p>ToyotaPrius車展
</p><p>日期：5月17、18日（周六、日）<br> 時間：10:00am-9:00pm<br> 地點：各Toyota陳列室</p><p>金濤車展
</p><p>日期：5月17、18日（周六、日）<br> 時間：10:00am-8:00pm<br> 地點：九龍灣MegaBoxG/F及5/F</p></body></html>