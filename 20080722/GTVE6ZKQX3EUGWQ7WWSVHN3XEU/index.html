<html><header><meta charset="utf-8"><title>中環在線：筆克遠東二千萬搞奧馬廁所 - 李華華</title></header><body><h1>中環在線：筆克遠東二千萬搞奧馬廁所 - 李華華</h1><p>距離奧運日子越來越近，香港辦奧運馬術比賽嘅籌備工作，正進行得如火如荼，有份搞「奧馬」場地臨時裝置嘅筆克遠東（752），梗係唔敢怠慢，嗰份價值2000萬嘅流動廁所合約，有關工程已經完成得八八九九，估計今個禮拜可以交到貨。<br> 睇流動廁所嘅外觀，同以往所見嘅冇乜大分別，都係由貨櫃改裝而成，共200個，仲特別有貴賓廁，另有兩種顏色，分別係綠同埋白，但並唔係男女之分。據講，綠色廁所會放喺賽道附近，白色嗰款就放遠啲，咁做主要避免影響參賽馬匹表現。無他嘅，奧運參賽馬閒閒哋每隻至少值三幾百萬，貴則千幾二千萬都有，如果有乜頭暈身㷫，辦唔好「奧馬」就弊！<br> 月初國家副主席習近平到訪，向煲呔曾面授機宜，喺「奧馬」重大問題上要「親自掛帥、親自過問」，唔知呢個世紀偉大發明、家家戶戶梗有一兩個嘅必需品，會唔會都要由煲呔親自過問呢？</p></body></html>