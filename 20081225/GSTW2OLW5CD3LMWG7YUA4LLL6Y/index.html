<html><header><meta charset="utf-8"><title>隔牆有耳：綜援惡霸係槍戰「受害者」 - 李八方</title></header><body><h1>隔牆有耳：綜援惡霸係槍戰「受害者」 - 李八方</h1><p>噚日本報披露，「戴Gucci的綜援惡霸」曾任職紀律部隊。八方聽聞，原來呢位仁兄做過警員，仲參與過14年前轟動一時嘅深灣道警匪槍戰，佢舊年被控恐嚇社署職員時，就透過代表律師求情話，槍戰案後要睇精神科醫生、仲食緊抗抑鬱藥咁話，警監會資料外洩事件又有佢份，但就係不幸做咗受害者。<br> 講番14年前單槍戰，好多人仍然印象猶新。94年10月14日凌晨，疑犯張祖友喺尖東用黑星手槍指嚇一名女子，又用槍柄打傷另一人，逃走期間先後同警方槍戰同搶警槍，後來喺中環挾持人質上的士逃亡，結果喺深灣遇上警方路障，再次爆發槍戰，疑犯同一名韓籍人質被轟斃，港府後來要賠760萬元畀人質嘅遺孀。</p></body></html>