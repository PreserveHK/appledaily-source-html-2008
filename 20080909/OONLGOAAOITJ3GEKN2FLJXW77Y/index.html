<html><header><meta charset="utf-8"><title>花樣跳水少年　我想飛</title></header><body><h1>花樣跳水少年　我想飛</h1><p>呢期跳水最紅，由京奧開始，郭晶晶團隊就雄霸着體育、時事、娛樂各版報道。奧運過後，接力有日本進口的𡃁仔跳水兵團，電影《花樣跳水少年》中一眾少男不惜露股露肉，即將飛身登陸。外國「月亮」特別圓？也未必，本地也有一班熱愛跳水的少年，年紀才15、16歲，已有7年以上資歷，更贏過不少國際賽事，耍「花樣」雖不及東瀛軍，論實力就必定夠班﹗<br><br>記者︰黃家欣<br>攝影︰楊錦文、梁細權</p><p>電影版　花樣少年肉體橫陳</p><p>電影版的跳水少年，是一貫的日式青春勵志片，三個各有專長的跳水少年，因為跳水會經費不足面臨執笠，所以要爭全國跳水代表資格，以扭轉危機，過程中三人又各懷心事，面對種種困境……劇情無甚驚喜，不過青春片賣點一向不在此。最重要主角夠靚仔，《花樣少年少女》中黑黑實實飾演和真的溝端淳平、瀟灑組有《最後武士》的池松壯亮，還有電影《野球投手》的超級靚仔林遣都，鐵三角組合，加上鋼條身形，豁出去的程度，除了勁多泳裝登場之外，更有一閃即過的露股鏡頭。少年肉體橫陳，配多角度拍攝真身上陣的跳水動作，比睇奧運直播更加震撼，更具美感。</p><p>跳下來感覺似飛</p><p>三個花樣跳水少年，全部都有7、8年跳水經驗，回想第一次跳水，阿榮同偉程都說當時年紀太細唔識驚，而健龍首次站在三米板上就腳軟軟，「企了好一會都不敢跳，後來見其他人跳，自己唔想瘀、又唔衰得，於是鼓起勇氣跳落去！」教練會將不敢跳的學員掟落水，「掟多幾次就會習慣啦！最初跳水每日都撻到心口紅腫，好痛㗎！之後識得着潛水衣跳。」<br> 三人每星期有5日練跳水，每天練3至4小時，放學就去跳水，練習完也差不多十點，功課都要在學校小息、午膳時間做。偉程中二時曾經因為學業退步而想過放棄跳水，幸好有朋友、家人鼓勵，最主要是捨不得離開跳水，「每完成一個動作都好有滿足感，當學習新動作時又會好興奮。」健龍也說︰「從跳板跳下來時好似識飛，好刺激，好好玩！」<br> 對跳水一條心，可會覺得時間都犧牲在跳水？「不會！」但一提到每年暑假就有3至4星期要到深圳集訓，三位熱血少年終於露出一點失望神情，「其他同學都可以去玩，但我們就要練習。」阿榮還說︰「我原本都喜歡打排球，但因為跳水，不能令身體受傷，所以都要放棄。」但他強調犧牲少少無所謂，因為跳水才是他第一最愛。</p><p>跳水連環睇</p><p>潘偉程</p><p>曾奪亞洲分齡游泳錦標賽三米板季軍，公開賽一米板冠軍，學跳水已有7年。</p><p>李健龍</p><p>分齡跳水錦標賽一米及三米彈板第二名，及全國青少年錦標賽雙人三米板亞軍。</p><p>周浩榮</p><p>香港分齡跳水錦標賽奪得跳台、一米及三米彈板冠軍，也是健龍的最佳拍檔。</p><p>教練摸底式訓練</p><p>教練Gordon是跳水會總監，會內事無大小他都親力親為，提到愛徒就特別興奮，口中雖說對待所有學生一視同仁，生日會一律不送禮物，但他一打開銀包，就放着健龍、阿榮兒時比賽時與他的合照，「當時帶佢兩個去比賽，被人取笑『嘩！乜你啲運動員燕瘦環肥……』但香港太少人玩跳水，根本無選擇。」<br> 而日對夜對教練對各人都瞭如指掌，各有一套摸底式訓練，「心理治療比技術培訓更難﹗」原來比賽時不一定要保持冷靜，好似阿榮就要keep住興奮、緊張心情，「唔會畀自己放鬆，未輪到自己跳，都會跑來跑去，保持興奮狀態。」至於健龍，教練早就捉住他「唔衰得」的性格，「有次他比賽失手，頭撞彈板，即時失晒信心。我觀察過他只係皮外傷，但就唔敢再跳，於是當眾痛罵一輪，果然佢答我『無話過唔跳』。」三人都齊聲話教練嚴過阿爸，「教練以前仲惡，不過近年可能表現進步，所以少了被他鬧！」仲話感激教練嚴師出高徒。<br> Gordon除了要教技術、調節心理，仲會教他們做人道理，「運動員一定要守紀律，而且跳水係teamwork，背後有教練、家長、隊友支持，就算無教過他們的教練也一樣要多謝佢哋！」Gordon對學生接受訪問的表現甚緊張，追問了記者好幾次。</p><p>亞洲人有優勢</p><p>談到最頭痛的，始終還是政府投放運動的資源本身已經少，而跳水項目更是「零」。正規的公眾跳水池，全港只有一個，在九龍公園，現正閉館維修，所以出現郭晶晶屈就跳一米板的失禮事件。雖然先天條件不足，但Gordon依然樂觀，「香港玩跳水的人不多，競爭較細，得獎機會大。而且跳水講個人技術訓練，而不是對抗性的運動，更適合亞洲人。」正如劉翔揀技術性的跨欄，而非短跑道理一樣，唔夠鬥，無理由硬拼。事實證明教練條橋行得通，花樣跳水少年李健龍、周浩榮及潘偉程，分別贏過全國少年錦標賽，而且還得到今屆德國舉行的世青賽入場券，「我有一個vision，目標唔係參加奧運，而係希望每個人都能參加大學生運動會，完成大學課程，做個知識型的運動員。」不過做運動員的路漫長，香港少爺兵又怎捱得住？「做運動員就預了要刻苦、守紀律，但如果學生中途唔上堂，教練都要檢討，要令到學生覺得唔上堂是損失，每堂課都不可錯過！」不止對學生，Gordon對自己的教學也很嚴厲。</p><p>跳水課程<br> 網址︰ http://www.diving-concepts.com </p></body></html>