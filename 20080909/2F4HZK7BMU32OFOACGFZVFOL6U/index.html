<html><header><meta charset="utf-8"><title>重返無綫響頭炮<br>琴姐攬靚孫林峯標暗瘡</title></header><body><h1>重返無綫響頭炮<br>琴姐攬靚孫林峯標暗瘡</h1><p>溏心風暴之家好月圓鬥戲人辦　第十三回<br>李香琴在《溏心風暴之家好月圓》中扮演甘家嫲嫲佘君麗，劇中的她疼錫孫仔孫女，戲外的她跟眾乖孫感情也相當好，其中林峯至今仍以嫲嫲來暱稱她。琴姐又回想起拍攝她與林峯嫲孫互攬的場面後，竟然生了粒暗瘡，更笑指一定是林峯「傳染」她。　撰文：比華利</p><p>李香琴回歸無綫的第一炮就獲安排演出重頭劇《溏心風暴之家好月圓》，由於劇集大受歡迎，琴姐也自覺幸運，日前她在何文田接受訪問時說：「記得上次《溏心風暴》慶功，關菊英帶我出席慶功宴，監製見我自由身，好有興趣同我合作，後來有次食飯撞到陳志雲，佢同我勾手指邀請我返無綫，後來就同樂易玲傾好咗合約，如果合約簽遲幾日，我可能就做唔到佘君麗呢個角色。」</p><p>婆孫戲外親密</p><p>琴姐飾演的佘君麗，是Jo飽（夏雨飾）的母親，經常恃老賣老，雖然愛錫一班孫仔孫女，但她性格易受人唆擺，因為接受不了媳婦荷媽（李司棋飾）的頂撞，加上奸險的紅姨（米雪飾）乘勢介入，令她懵盛盛拆散兒子的大好家庭。琴姐說：「佘君麗呢個角色本身心地好好，不過性格上有啲搖風擺柳，咁啱佢同個仔Jo飽都係冇宗旨嘅人，紅姨正好睇啱呢點介入，做咗第三者。」佘君麗一次心臟病發後，幸得到荷媽喚醒，得以逃過鬼門關，她才對這個前媳婦開始改觀。<br> 琴姐這次扮甘家嫲嫲，有六名乖孫，鏡頭前後，彼此都如親生婆孫一樣密切，琴姐說：「係呀，佢哋個個都好乖，角色講我最錫管家仔（林峯飾），有一幕講我哋相擁，咁啱嗰日林峯大傷風，我仲講笑話同佢拍完一定會傳染埋我，過咗幾日，我塊面無故生咗粒暗瘡，我咁嘅年紀點會生呢啲嘢，我咪返廠笑佢，一定係佢惹畀我囉。」雖然《家好月圓》已拍完，但林峯每次致電琴姐時仍暱稱她做嫲嫲，她也樂意多個靚仔乖孫。</p><p>鬧人切忌洩氣</p><p>對於劇中演員，琴姐都讚不絕口，她說：「菊姐最初回歸拍攝《溏心風暴》，因為好耐冇拍劇，佢都有問我有乜嘢心得，我就要佢熟讀劇本，講對白唔係念口簧，要融入感情，要鬧人都要一口氣，一旦洩咗啖氣，出嚟效果就會唔同晒，所以菊姐當時演細契一角，就一輪嘴鬧人，演得好投入。」</p><p>搶先爆：嫲嫲發威鬧紅姨第三者</p><p>《溏心風暴之家好月圓》今晚播映第30集，講述阿卡（陳豪飾）與嘉美（徐子珊飾）分手後無心工作，至信（黃宗澤飾）女友詠琳（姚嘉妮飾）到醫院找于素秋（鍾嘉欣飾），訴說過往與至信的難忘事，令于素秋自責是第三者，心事重重，找管家仔（林峯飾）傾訴，其後決定離開至信，讓自己承擔一切。<br> 紅姨（米雪飾）獲悉女兒于素秋與管家仔來往甚密，相約至信見面，了解他與于素秋的情況，並教導至信處理感情問題。嫲嫲（李香琴飾）在家中病倒，荷媽一家人往探望，紅姨當眾奚落管家仔追求于素秋，嫲嫲使出金句：「管家仔唔使驚，嫲嫲喺大廳。」還大鬧紅姨：「你唔係第三者，你係第三者中嘅表表者。」于素秋在睡房中被吵醒，向家人大爆自己是第三者，並承認曾暗戀管家仔。</p><p>溏人心聲<br>最愛劇中金句--「嫲嫲行得快，一定好世界」</p><p>「嫲嫲行得快，一定好世界。」琴姐最愛聽這句劇中一班乖孫賣口乖的口頭禪。</p><p>自選最愛場面--被鬧拆散家庭</p><p>「有一場戲係阿慶（陳法拉飾）用手語鬧我拆散成頭家，由管家仔（林峯飾）從旁做繙譯，我聽完一班孫仔孫女嘅肺腑之言，我都感動到喊咗出嚟。」</p><p>表現最好演員--法拉苦練手語</p><p>「成套劇個個都做得好，真係缺一不可。阿慶（陳法拉飾）又要顧住做手語，又要做表情，我覺得佢配合得好好。」</p></body></html>