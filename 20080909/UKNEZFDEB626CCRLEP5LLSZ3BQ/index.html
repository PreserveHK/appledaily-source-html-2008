<html><header><meta charset="utf-8"><title>中環在線：陸東測市　又中 - 李華華</title></header><body><h1>中環在線：陸東測市　又中 - 李華華</h1><p>上個月正式唔做分析員，自立門戶做基金經理嘅陸東，喺上個月底幫希慎（014）搞嘅青少年活動做演講嘉賓，見到傳媒大耍太極，華華問唔到佢對個市點睇。不過，啱啱過咗嘅禮拜六，陸東出席咗一個投資講座，就好慷慨咁公開佢點樣睇個市。<br> 陸東有基金界「股神」之稱，講嘢當然唔係流！佢話港股二萬點見底，結果噚日恒指一開市就由上個禮拜五嘅今年低位嚟個大反彈，升番上兩萬樓上，而佢推介嘅本地銀行股同地產股更急升唔少。陸東之所以有股神美譽，正係因為近年每次發表報告嘅時間都拿揑準確，今次又咁準，唔通佢有水晶球知美國政府會救市？</p><p>濠賭股未跌</p><p>至於陸東建議沽出嘅內房股雖然唔係隻隻跌，但首創置業（2868）同奧園（3883）就分別急插約8%同6%。至於佢同時建議沽出嘅澳門概念股，噚日就跟隨大市回升，但咁唔代表陸東睇錯，因為佢只係預期未來兩至三年會大瀉。<br> 其實，陸東今年初已經預測恒指走勢會「低、高、低」，結果恒指喺3月中先試低位20572點，之後嚟一個近6000點嘅反彈，5月頭上番26000點，隨後港股反覆下瀉，上個禮拜五恒指更跌破兩萬點關口。<br> 陸東舊年多次貼中港股走勢，好似舊年5月時話恒指見兩萬三，結果港股短短5個月就急升1萬點，到10月底時，佢發表報告話恒指會急跌4000點，結果又中。今次陸東話港股已跌近今年低位，明年恒指合理值係27500點，散戶不妨諗諗家吓係咪入市時機。<br> 李華華<br> 電郵：mailto:LiWaWa@AppleDaily.com</p><p>陸東提及的股份表現</p><p>中銀香港（2388）　建議：買入　昨日變幅：+6.4%<br> <br> 九倉（004）　建議：買入　昨日變幅：+6.1%<br> <br> 信置（083）　建議：買入　昨日變幅：+5.9%<br> <br> 滙控（005）　建議：買入　昨日變幅：+5.5%<br> <br> 新地（016）　建議：買入　昨日變幅：+4.9%<br> <br> 太古A（019）　建議：買入　昨日變幅：+4.7%<br> <br> 大新銀行（2356）　建議：買入　昨日變幅：+4.2%<br> <br> 長實（001）　建議：買入	　昨日變幅：+3.3%<br> <br> 佐丹奴（709）　建議：買入　昨日變幅：+1.0%<br> <br> 首創置業（2868）　建議：沽出*　昨日變幅：-7.5%<br> <br> 奧園地產（3883）　建議：沽出*　昨日變幅：-5.9%<br> <br> 沿海家園（1124）　建議：沽出*　昨日變幅：-2.7%<br> <br> 新濠國際（200）　建議：沽出*　昨日變幅：+2.3%<br> <br> 銀河娛樂（027）　建議：沽出*　昨日變幅：+0.7%<br> <br> 澳博（880）　建議：沽出*　昨日變幅：+0.5%<br> <br> 註：*建議沽出內房股及澳門概念股</p></body></html>