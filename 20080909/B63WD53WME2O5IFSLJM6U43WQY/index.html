<html><header><meta charset="utf-8"><title>中環在線：航天股升空快過神七 - 李華華</title></header><body><h1>中環在線：航天股升空快過神七 - 李華華</h1><p>噚日內地股市唔跟大圍走，之不過，內地航天股就逆市升空，其實唔止噚日，上個禮拜三，內地嘅航天股已開始起飛。據內地《東方早報》報道，內地游資炒完奧運概念，轉炒「神舟七號」升空，實行玩番轉升空一日遊。<br> 報道話內地流傳神七會提前喺今個月尾升空，雖然航天辦上個禮拜三澄清冇講過，但若按照佢哋原先喺上個月嘅公佈，神七會喺10月擇日飛天，咁家陣離升空只係一個月左右，睇番3年前嘅10月神六發射，前一個月航天股就大漲，到飛行期間只係微漲，飛完後一個月就跟番大市跌。若根據呢個經驗，家陣航空股炒上都有迹可尋。<br> 上個禮拜三，多隻航空股已經起動，升得最高嘅係航天動力同中船股份，升近一成。不過到噚日為止有啲航空股升升吓倒跌，係得航天動力依然夠勁，升9.96%，收報8.94人仔（下同），航天機電噚日亦升2.78%，收報6.28蚊，其他如航天科技、航天晨光就只係微升，而中船股份、洪都航天及中核科技等雖然升幅見過2%以上，但收市就回落地球，你話係咪一日遊嘞。</p></body></html>