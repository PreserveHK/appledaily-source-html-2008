<html><header><meta charset="utf-8"><title>轆Book：<br>九彩NewMorning　黃澄澄最搶</title></header><body><h1>轆Book：<br>九彩NewMorning　黃澄澄最搶</h1><p>繼Hyundai後，另一搶住Hit爆韓國車款絕對係Kia，當中又以NewMorning車系最得女人歡心。鬼咩，全車系有九種顏色，正宗Sharp到九彩，九種顏色隻隻都咁耀目搶眼。我呢，就最Like呢隻鮮黃色，揸出街，肯定收視爆燈呀。<br><br>記者：梁美甜<br>攝影：譚盈傑<br>模特兒：Zoe（TheGroup）</p><p>平靚正抵玩之選</p><p>無可否認近年韓國車越嚟越Hit，原因有二：一，車款質素提高，線條設計開始追得上潮流，再唔係大家心目中咁笨笨拙拙；二，價錢平又慳油，十萬唔使抵玩實用，Fit晒家陣百物騰貴嘅日子，真喎，𠵱家乜都貴，平靚正車仔食正市場條水，唔Hit至出奇。<br> Kia以Morning最受歡迎，NewMorning比幾年前嘅上一代型號，外形圓潤得多，畀人印象好Sharp醒，我諗主要原因係前尾燈都換上一對大眼仔，眼仔睩睩幾時都咁可愛，簡直可以媲美傅穎、JaniceMan同Angelababy對迷人電眼。至盞鬼係識得玩顏色，全個車系唔止七彩，直頭有九隻顏色咁多，邊九隻色？自己睇相，總之就捉到潮人靚女貪新鮮愛揀擇心態，乜色都搶眼到暈。</p><p>上落斜同樣夠力</p><p>NewMorning除玩顏色，本身實力亦不容小覷，新車副偈同上一代相若，採用1.1公升引擎配置四前速自動波，馬力輸出65匹，扭力97Nm，比對手富士R1及R2嘅扭力輸出更強更大，足足多成倍咁滯，睇數字都知唔簡單。<br> 五門揭背式車型，內櫳較富士兩款車大，坐足四個人都唔使擔心部車行唔郁，又或者會頂頭頂腳，上斜落斜掂唔掂？咪玩喇，表現絕對正常，唔會龜行，不過又無可能太過快囉，斷估你唔會無知到同千幾或幾千cc歐日車比較啩？四門上落好方便，撻車聲好沉實，營造一種實淨感覺；內裝方面，用上Two-tone設計，感覺較一般單色更搶眼有Stylish，惟車廂用上唔少膠質原料，故膠感依然強。</p><p>KiaMorning規格</p><p>引擎：1,086cc直四SOHC<br> 馬力：65ps/5,500rpm<br> 扭力：97Nm/2,800rpm<br> 傳動：四前速自動波，前置，四輪驅動<br> 車價：$93,798<br> 查詢：KiaMotors（28932326）</p></body></html>