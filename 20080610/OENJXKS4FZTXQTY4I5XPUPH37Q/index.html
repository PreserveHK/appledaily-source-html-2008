<html><header><meta charset="utf-8"><title>股路縱橫：盈利增長速恩利買得過 - 郭兆誠</title></header><body><h1>股路縱橫：盈利增長速恩利買得過 - 郭兆誠</h1><p>港股禍不單行，美股上周五大跌近400點，跟住中央又再出手，今次仲係落重藥，將存款準備金率提升1個百分點，去到17.5%嘅歷史高位，今日港股假後復市，勢必破關而落，24000點守唔住，將下試23600支持。<br> 五窮六絕七翻身，恒指由3月中20573反彈，到5月初高見26378後，果然又再跌過，一個月跌咗千多點，睇勢6月份亦係先高（24923）後低之局，又「窮」又「絕」之後，期望7月真的可以大翻身。<br> 太平洋恩利（1174）在大市回落期間逆流而上，表現強勢，股價由5月初的1.36元反覆上升到近日的1.74元，料在1.70元水平整固後仍可再上，目標可到2元，亦即250日線（1.995元）水平。<br> 恩利主要經營魚柳生產及海產捕撈業務，年前大舉擴展業務，分別收購中漁集團及秘魯6家加工廠同16艘漁船，去年9月並完成增持中漁股權，由18.4%增至40.8%，令去年第四季開始收益大增。</p><p>魚產品售價升可受惠</p><p>08年度（3月年結）的上半年，營業額50.84億元，升34.2%，獲利1.87億元，微升6.5%，每股盈利11.5仙，下跌17.3%，主要係因集資收購而進行供股所攤薄。<br> 中漁業績增長強勁，截至07年12月底止全年業績，盈利8850萬美元，大升84.5%，營業額則上升1.6倍至4.06億美元。今年首季，中漁錄得盈利4039萬美元，升32.6%。<br> 估計08年度恩利盈利可達4.8億元，上升54.8%，每股盈利26仙，PE只係6.6倍，股價有上升空間。現年度，公司擴建的紅島加工廠一期年底前可投產，而各類魚產品售價已普遍提高一成，收益將會再增加。<br> 今年初開始，恩利走勢形成複式頭肩底，近日升破1.60元的短線阻力，現時正進行後抽整固，升破1.74元近日高位後可再展升浪，短期量度上升目標2元，值博率高。</p></body></html>