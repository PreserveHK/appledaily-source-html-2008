<html><header><meta charset="utf-8"><title>莫可欣剖腹產5.7磅女嬰<br>方中信：我哋感動到眼濕濕</title></header><body><h1>莫可欣剖腹產5.7磅女嬰<br>方中信：我哋感動到眼濕濕</h1><p>剛榮升符太（方中信原名符力）的莫可欣，昨日在養和醫院為丈夫剖腹產下重5磅11安士（約5.7磅）的女兒，雙喜臨門。升格做父親的方中信昨日向傳媒公佈喜訊時，難掩興奮心情，還透露與太太第一眼見到B女都感動至眼濕濕。不過外表雄赳赳的方中信，竟因怕看到開刀血淋淋的場面，故昨日未有入產房陪伴太太生產。</p><p>現年38歲的莫可欣大前日剛與45歲的方中信在半島酒店註冊結婚，結束12年愛情長跑，昨日她在養和醫院為丈夫剖腹誕下一女，重約5.7磅，母女平安。昨中午約12時，方中信駕駛其平治BClass座駕離開西貢匡湖居寓所，車上坐了三名親友，其中兩位長者是方中信的父母。</p><p>心情興奮<br>「又似我又似可欣」</p><p>方中信接載眾人前往銅鑼灣後，隨即飛車往跑馬地和深水灣左穿右插，意圖擺脫傳媒追訪，擾攘近一小時仍未成功，方中信最終放棄，先驅車往黃泥涌一油站入油，並笑笑口任影唔嬲，然後再慢駛往養和醫院。<br> 記者問莫可欣是否已經誕下BB時，他表示還未生產，再問他是否已為未出世女兒改名時，他說：「未，改咗你哋實知啦，你哋咁神通廣大。」說罷他便緊張地走進醫院迎接新生命來臨。<br> 至下午約4時，方中信在好友方平及助手陪同下，走到醫院門口，喜孜孜地向在場等候的記者公佈喜訊，他說：「生咗啦！3點幾生咗個女，重5磅11安士，輕咗少少。」被問到有否陪太太入產房生產時，方中信表示沒有，然後不忘開玩笑說：「因為我想慳番500蚊（陪妻子入手術室開刀的費用）。」<br> 問到B女長得像父親還是母親時，方中信說：「BB女又似我又似可欣，好開心！我哋未幫佢改名，都唔會搵人改㗎啦，我哋自己改。」剛為人父的方中信不但言談間盡顯興奮心情，而且還主動表示稍後時間會為傳媒拍攝B女照片。<br> 記者其後再致電恭喜方中信，問到他初為人父心情如何時，他說：「第一眼見到BB嗰陣好感動，有啲眼濕濕，可欣都有啲眼濕濕。」問他為何不陪太太入產房？方中信有點不好意思地說：「因為開刀……自己有啲怕……」&#13;</p><p>探望朋友<br>關之琳路過送祝福</p><p>莫可欣產女後情況怎樣？方中信說：「佢好肚餓囉，因為之前做手術唔食得嘢，不過佢屋企人已經整定晒啲嘢畀佢食，我𠵱家就自己食啲嘢。」問到其妻會否餵BB食人奶？方中信說：「都有咁嘅打算，睇吓點情況先啦！」方中信家人則於昨晚約6時離開醫院，被問到心情如何時，三人未有回答便上車離開。<br> 此外，昨日莫可欣在養和產女期間，關之琳及跟莫可欣同屆參選港姐的郭可盈先後在醫院出現，二人均表示往探望朋友，不知道莫可欣在養和生BB。關之琳於下午約5時半離開時，不但好奇地向記者打探莫可欣生仔還是生女，還託記者代她向方中信和莫可欣說恭喜，認真有心。<br> 採訪、攝影：娛樂突發組</p><p>相士話：精靈B女旺父母</p><p>莫可欣昨日為方中信誕下二人的第一個愛情結晶品，堪輿學家均指B女將來會出國留學，財運不俗之餘還旺父母。<br> <br> 蘇民峰：少年利去外國讀書，或者讀國際學校，21至41歲旺夫旺老闆，行財運，41歲後行個人投資運到71歲。鍾意啲古靈精怪嘢，好似神鬼或者天外來客嗰類神秘事物，表演方面正常但唱歌麻麻。<br> <br> 麥玲玲：BB女要離鄉別井，命格反映到媽媽會好緊張好縱佢，但都一定要去外國。佢財運幾好，寫作方面有天份，諗嘢古靈精怪，健康都冇大問題，係皮膚差啲，性格較為男仔頭，BB女算係旺老竇嘅，21歲之後運勢都好好。<br> <br> 區仲德：B女命格屬陰土，個性隨和，桃花比較旺，係旺父旺母。佢會喺16歲時離開父母，修讀一啲藝術課程，佢亦盡得父母遺傳，喺演藝界會有唔錯嘅發展，同埋佢將來會遇到有錢嘅貴人相助。</p><p>話你知：足月嬰重6至9磅</p><p>莫可欣昨日為丈夫方中信剖腹誕下5.7磅的女嬰，體重較一般嬰兒為輕。其實一個足月BB正常約重6至9磅，當然也有特別例子，例如上月一名在中國中山出生的男嬰，便重約27.5磅，名副其實超級巨嬰，其母最後要剖腹才能順利生下他，至於最輕的足月嬰兒則只有3.52磅。</p><p>斤斤計較：星級BB斤両比拼</p><p>莫可欣昨日誕下5.7磅的愛女，可算近年娛圈BB較輕磅的一個，至於娛圈最重磅的巨B非無綫總經理陳志雲莫屬，乳名阿豬的他出世時重11.75磅，體重驚人。<br> <br> 星級BB：張繼聰、謝安琪兒子張瞻（James）<br> 出生磅數：8.5磅　出生日期：07年6月16日<br> <br> 星級BB：李家誠、徐子淇女兒李晞彤（Leanna）<br> 出生磅數：7.8磅　出生日期：07年7月17日<br> <br> 星級BB：譚耀文、Fiona兒子譚皓哲<br> 出生磅數：7.5磅　出生日期：06年12月18日<br> <br> 星級BB：謝霆鋒、張栢芝兒子謝振軒（Lucas）<br> 出生磅數：6.5磅　出生日期：07年8月2日<br> <br> 星級BB：李克勤、盧淑儀兒子李立仁（Ryan）<br> 出生磅數：6.5磅　出生日期：07年6月22日<br> <br> 星級BB：郭晉安、歐倩怡兒子郭令山（Brad）<br> 出生磅數：6.4磅　出生日期：08年3月23日<br> <br> 星級BB：黃家強、Makiko兒子黃慶陽<br> 出生磅數：6磅　出生日期：07年3月10日<br> <br> 星級BB：曹永廉、姜依蘭兒子曹保熙<br> 出生磅數：5.5磅　出生日期：08年1月1日<br> <br> 星級BB：任賢齊、Tina兒子Rain<br> 出生磅數：5.2磅　出生日期：08年2月13日<br> <br> 資料來源：《蘋果》資料室</p></body></html>