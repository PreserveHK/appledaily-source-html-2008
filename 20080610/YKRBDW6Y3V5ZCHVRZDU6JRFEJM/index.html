<html><header><meta charset="utf-8"><title>小巧開篷　快彈</title></header><body><h1>小巧開篷　快彈</h1><p>德國Mercedes-Benz兩款開篷跑車，包括咗最Top嘅SL同針對年輕市場嘅SLK，新一代型號先後殺入香港。今次介紹嘅後者屬Facelifted小改款，但車首部份經重點改動後，明顯更具高性能跑車氣息，而一台3.0V6引擎炮製出嘅231匹馬力，配埋7G-Tronic半自動波箱，起跑加速反應快，同人鬥燈位起步，一定可以好似火箭咁彈出去，贏晒！<br><br>記者：鄭達基<br>攝影：陳盛臣<br>模特兒：CoCo（TheGroup）</p><p>變臉Sell跑格</p><p>新抵港嘅Mercedes-BenzSLK280只屬Facelifted型號，不過即使改動嘅地方唔多，但跑車氣息無疑更濃烈，切合其一直打造嘅年輕開篷跑車形象。<br> 新車喺外形上嘅最大改動，肯定係車頭部份。跟同廠大哥SL一樣採用V形線條，並加入酷似SLR超跑嘅泵把設計，觀感比以前更傾向跑車化，但個人覺得若能將一組Bi-Xenon頭燈，改成同SL一樣嘅L形線條肯定更搶鏡！另一個改動，就係兩邊門鏡改用連LED指揮燈嘅新設計。不過，Facelifted新版SLK280喺機械配搭上改動唔多，231匹馬力仍源自一台3.0公升V6引擎，但平均耗油量卻進一步下調至9.1L/100km，若以$16.28/L油價計算，即平均每公里油費約$1.5，計落可以幫你慳唔少。另外，波箱則以享負盛名嘅7前速7G-Tronic半自動波箱作配搭，加上傾向跑車化嘅偏硬懸掛設定，喺彎路疾走能有十足支持力，仲可以透過設喺軚盤後方嘅+/-轉檔撥片嚟升波拖波，駕駛者有酷似置身F1戰車嘅感覺。</p><p>快跑超定</p><p>插入車匙啓動引擎，一組雙出式尾喉已傳出我最愛嘅沉實咆哮聲，隨後將波棍撥入D檔盡油出發。新車加速反應爽夾快，隨後在途經一段多彎嘅藍塘道時，刻意利用軚盤後方嘅+/-轉檔撥片嚟升波拖波，再以稍高嘅車速入彎，果然搵到啲駕駛F1戰車嘅感覺！睇番車廂陳設，就大致同舊版相近，尤其係中控台部份。翻查資料，原來三輻式軚盤係新設計，錶板亦用上紅色指針兼變成3DLook，唔少地方加上電鍍裝飾，襯埋本身嘅仿桶形座椅，齋睇都一樣咁有跑車Feel。另外，更可選配S-Class同SL跑車嘅頂級設備，Airscarf暖風頭枕（$5,000），ComandAPS連DVD導航系統（$31,000）等等。</p><p>新車讚彈<br>讚</p><p>．變得酷似SLR跑車嘅車頭設計，型過以前。<br> ．玩3DLook嘅新款錶板，資料齊又易睇。</p><p>彈</p><p>．既然車頭變動咁多，但點解車尾近乎無變？<br> ．又係開篷車老問題，開篷後尾箱空間太小。</p><p>每月供幾多？</p><p>首期：$58,800<br> 利率：5%<br> 年期：48期<br> 每月供款：約$13,230<br> 註：以上數據僅供參考</p><p>Mercedes-BenzSLK280規格</p><p>引擎：2,997c.c.V6DOHC<br> 馬力：231hp/6,000rpm<br> 扭力：300Nm/2,500-5,000rpm<br> 傳動：7G-Tronic半自動波，後輪驅動<br> 尺碼：4,103×1,777×1,296mm<br> 軸距：2,430mm<br> 車重：1,475kg<br> 0-100km/h：6.2秒<br> 極速：250km/h<br> 車輛提供：仁孚行（28957339）</p></body></html>