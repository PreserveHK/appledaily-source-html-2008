<html><header><meta charset="utf-8"><title>演唱會之父細訴紅館25年<br>張耀榮蝕二億無悔</title></header><body><h1>演唱會之父細訴紅館25年<br>張耀榮蝕二億無悔</h1><p>香港體育館（紅館）封館裝修在即，紅館自83年建成，旋即掀起演唱會熱潮，歌手們視踏足紅館台板為身份象徵，現年76歲的耀榮娛樂老闆張耀榮，在過去25年先後替不少歌手完成開騷美夢，他見證了紅館的興衰，搞騷無數的他更獲封「演唱會之父」，回顧過往在紅館製作過的演唱會，張耀榮最難忘梅艷芳03年臨終前在紅館的傾情演出。雖然演唱會的票價不便宜，可是張耀榮卻指經營這盤生意不但沒令他荷包腫脹，反而更蝕了約兩億，但他卻無怨無悔，因為成就了歌手開騷的願望，為張耀榮帶來無限滿足感。</p><p>位於九龍紅磡的香港體育館，自83年開館以來，即成為歌手藝人的最大目標。過去25年間，先後替本地，甚至外國歌手圓紅館夢的張耀榮，更被封為「演唱會之父」，不過張耀榮卻謙虛的說：「我邊係，Ba叔（陳達志）先係，佢都搞好多騷。」</p><p>願助大小歌星圓夢</p><p>紅館封館前，陳慧琳（Kelly）的演唱會也是由演唱會之父籌劃，他前晚更往捧場，張耀榮昨日說：「記得紅館啱啱開咗冇耐，我就開始籌辦演唱會，我過去幫過好多歌手搞騷，有城城（郭富城）、陳奕迅（Eason）、Kelly、阿倫（譚詠麟）、梅艷芳、羅文、張國榮、葉麗儀、甄妮、陳百強等等，其實我都冇計較大粒細粒星，只要佢哋有興趣開騷，商量過之後，我都會完成佢哋嘅夢想。」張耀榮表示自己演唱會的創業作是替英國老牌歌手TomJones開騷，至於紅館封館前，Kelly的演唱會又由他一手包辦，令他感到很有意思。</p><p>最難忘阿梅披婚紗</p><p>回顧過往在紅館製作的演唱會，張耀榮指最得意之作，非03年阿梅離世前最後一次踏足紅館莫屬，他說：「其實當時我哋人人都勸阿梅多啲休息，開演唱會好花體力，但佢點都堅持，佢威脅話如果唔同佢搞騷，佢就唔肯睇醫生同食藥，最後我受佢嘅堅持感動，決定同佢落呢鋪賭注。」<br> 阿梅在演唱會上披婚紗一幕令張耀榮最感動，他說：「佢恨嫁想着婚紗，我哋咪安排咗佢着住演出，總算等佢臨終都冇遺憾。同阿梅合作咗好多年，佢真係一個好值得後輩學習嘅藝人，不論工作或做人態度，佢都好專業，好搏命，乜都做到最好，好懷念同佢合作嘅日子。」<br> 歌手從前都以紅館開騷場數作比拼，張耀榮說：「想當年大家開騷好緊張場數，志在鬥威水，點都要超越對方，希望自己可以破到最高紀錄，個個都爭餐飽，其實鬥實力先最啱。」近年張耀榮對搞騷都顯得意興闌珊，他說：「我搞咗咁多年演唱會，真係冇乜嘢錢賺，製作費越來越貴，過去20年，我計起嚟大大話話蝕咗一到兩億。」</p><p>博一鋪邀尹光開騷</p><p>張耀榮先後與眾多歌手合作，對他們有讚也有彈，他說：「Kelly同城城係飲水思源嘅人，由我最初同啱啱紅嘅佢哋搞騷，到後來佢哋紅咗，搞親騷都一定搵番我合作，大家合作得好開心。」也有些歌手在剛崛起時得張耀榮扶一把，可是上位後卻另謀新的製作單位合作。張耀榮說：「Eason未紅我就同佢食飯飲茶，帶佢入華星，不過同佢搞咗第一次騷，再下一次，佢就轉咗同楊受成合作，我唔係怪佢，我都戥佢有今日咁好嘅成績開心。」<br> 除了給偶像和實力派製作演唱會，張耀榮也曾為了挑戰自己去冒險一番，他說：「同偶像派開騷，賣票當然冇問題，不過我都好欣賞一啲其他類型嘅藝人，我曾邀請過尹光同朱咪咪開騷，畀機會佢哋紅館大唱口水歌，當時票房只得二、三千，蝕本門都未封到，不過我冇後悔，只因為我乜都想試吓，我預咗要蝕，好彩最後臨開騷，忽然有一架又一架嘅旅遊車接載啲觀眾嚟買飛入場，令我喜出望外，至今都唔知嗰班觀眾喺邊度嚟。」<br> 採訪：比華利　攝影：仇志德</p><p>話你知：1.6億改建迎東亞運</p><p>香港紅磡體育館自83年啓用以來，一直未進行過大規模的翻新工程，場地裝修及配套設施過時，故為迎接09年東亞運動會，政府特別斥資1.6億元改善紅館，並將於今年7月1日至2009年初關閉半年裝修，翻新後的紅館將擁有符合國際標準設施，包括全新的影像播放、音響系統及舒適的座位等。紅館裝修消息傳出後，不少歌手即爭奪在紅館裝修前舉行演唱會，最後由陳慧琳奪得並於尾場宣佈婚訊。
</p><p>一人一句憶紅館</p><p>小賣部的黃先生：<br> 最賺得錢多是劉德華、周杰倫開演唱會，差不多有近萬元收入。至於反應較冷清就是盧冠廷及梁漢文。<br> <br> 陳小姐：<br> 最難忘是梁錦松和太太也來幫襯，還有謝偉俊，有次他來看汪明荃演唱會，他一個人就站在這兒吃熱狗。</p><p>賣螢光棒的周太：<br> 我在紅館賣了數年，最難忘是兩年前黎明開演唱會，我在這兒賣螢光棒，結果被食環署拘捕，還跌得兩隻腳都損了。每逢F4、五月天來紅館開騷就一定好好做，最多每日賺200至300元。</p><p>舞蹈總監黃國榮（SunnyWong）：<br> 86年首次於紅館演出輝煌演唱會，當時我還是一名舞蹈員，直至93年幫葉蒨文做正式排舞老師，紅館令我留下好多難忘回憶。我好鍾意紅館這個四面舞台，它好接近觀眾，氣氛好好，香港人誰人不知看演唱會就要去紅館。</p><p>紅館大事年表</p><p>1983年4月18日：由當時的港督尤德爵士主持開幕。<br> <br> 1983年5月5日：許冠傑成為首位在紅館開演唱會的歌手。<br> <br> 1983年12月29日：鄧麗君舉行入行15周年演唱會，並成為首位在紅館開演唱會的女歌手。<br> <br> 1984年8月4日：譚詠麟首次在紅館開個唱，至紅館封館前為止共開了171場個人演唱會，是紅館開最多演唱會的歌手。</p><p>1986年10月21日：英女皇訪港於紅館欣賞由香港政府舉辦的青年精英匯演。<br> <br> 1988年2月13日：譚詠麟於紅館舉行的十大中文金曲頒獎禮中，宣佈以後不再領獎。<br> <br> 1990年1月12日：張國榮舉行告別歌壇演唱會正式封咪〈圖〉，不過於95年宣佈復出，其後更舉行多次演唱會。<br> <br> 1992年7月至8月：徐小鳳在紅館連續舉行43場個人演唱會，成為最短時間內在紅館開最多場個唱的歌手。</p><p>1993年2月13日：劉德華舉行個唱期間〈圖〉，因歌迷爭搶由空中飄落的氣球，有一名青年在混亂中失平衡在觀眾席墮下，送院留醫，其後重傷不治。<br> <br> 1993年5月6日：台灣歌手林志穎以17歲之齡成為紅館最小年紀開個唱的歌手。<br> <br> 1995年6月4日：香港小姐決賽於六四事件紀念日在紅館舉行，結果遭團體示威抗議。<br> <br> 1997年5月9日：張學友主演的音樂劇《雪狼湖》共演42場，至今保持香港音樂劇於紅館演出場次最多紀錄。<br> <br> 1998年9月25日：商台主辦的Band騷，樂隊NT在台上唱英文粗口歌引起台下混亂，結果大會中止演唱會。</p><p>1999年12月12日：黎明在個唱最後一場安哥時段〈圖〉，公開宣佈不再參與香港樂壇的頒獎禮，也不再領取本港的樂壇獎項。<br> <br> 2001年1月30日：郭富城演唱會加開6場賀歲篇，但入座率奇低只得六成，要以黑布遮蓋空位。<br> <br> 2001年9月25日：那英成為首位在紅館開個唱的內地女歌手。<br> <br> 2002年9月13日：Twins的蔡卓妍以19歲之齡成為紅館年紀最小開個唱的女歌手。</p><p>2003年5月30日：林子祥擔任汪明荃演唱會嘉賓〈圖〉，誤墮舞台機關撞傷後腦昏迷，其後康復但聽覺受損。<br> <br> 2003年11月6日：梅艷芳於紅館開8場演唱會，12月30日癌症病發逝世，紅館頓成其絕唱。<br> <br> 2005年2月13日：許冠傑04至05年階段共舉行44場演唱會，成為紅館一年內舉行最多演唱會的歌手。<br> <br> 2006年3月26日：側田舉行處男個唱，成為出道最短日子殺入紅館開騷的男歌手。<br> <br> 2006年4月25日：Soler舉行演唱會，成為出道最短時間便在紅館開演唱會的組合。</p><p>2007年9月2日：張學友因失聲，演唱會當晚突然宣佈取消，剩餘兩場演唱會也要腰斬。<br> <br> 2008年1月1日：劉德華個唱於除夕倒數至12時40分完場，成為最遲完騷的演唱會。<br> <br> 2008年3月2日：沈殿霞逝世追思會於紅館舉行〈圖〉，是紅館首次舉行追思活動。<br> <br> 2008年4月5日：張敬軒舉行個人演唱會成為首位內地男歌手在紅館開個唱。<br> <br> 2008年6月18日：陳慧琳完成紅館封館前最後一場個唱宣佈結婚。<br> <br> 資料來源：《蘋果》資料室</p></body></html>