<html><header><meta charset="utf-8"><title>大塚愛10月台開騷</title></header><body><h1>大塚愛10月台開騷</h1><p>日本女歌手大塚愛噚日宣佈將喺10月5號到台灣開騷，喺可以容納3,000人嘅台大體育館舉行首次嘅海外演唱會。另外，大塚愛會喺9月10號推出全新細碟《水母流星》，慶祝出道5周年。噚日，佢就同倖田來未、安室奈美惠等喺愛媛縣為avex今年首場戶外晒冷騷「a-nation」演出。</p></body></html>