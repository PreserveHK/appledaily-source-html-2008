<html><header><meta charset="utf-8"><title>中環在線：香港百萬富戶全球最密集 - 李華華</title></header><body><h1>中環在線：香港百萬富戶全球最密集 - 李華華</h1><p>巴克萊財富噚日公佈最新嘅全球財富研究報告，據佢哋統計，07年全球百萬富翁密度最高嘅地方──登登登凳，就係香港！講緊嘅唔係港銀而係美金，原來喺香港，每100個家庭就有26.4個起碼有780萬港紙資產。至於排名第二嘅係成日視香港為宿敵嘅新加坡，有23.3%家庭擁有百萬美元資產。<br> 嗱，講緊嘅唔係最多百萬富翁，而係密度最高，咁香港出名地少人多，有錢佬亦唔少，所以奪冠絕唔出奇。不過，睇番個統計，入到TopTen嘅仍然以歐洲為主，佔6席；美國同澳洲則分別佔第7同第8位。</p><p>每百家庭26個係富戶</p><p>其實100萬美金資產唔算好多錢，都買唔起一個西九凱旋門五百零呎單位。3月份《福布斯》發表嘅全球富豪榜，講緊嘅富豪至少都要有10億美金，香港就有唔少富豪上榜，包括首富李嘉誠就排名11，身家達2067億港銀；新地郭氏兄弟同股神李兆基則分別排23同29位，身家分別有1552億同1482億。<br> 講番巴克萊份報告，仲預計到2017年，香港嘅百萬美元資產家庭會增加到64%，總數達到98萬戶。由𠵱家到2017年仲有8年零8個月，想成為98萬個家庭其中一分子，最緊要有毅力，華華計過，由𠵱家起，每個月投資2.84萬銀，喺啲高風險高回報嘅投資項目，每年目標回報20%，到時就可以成為百萬美元戶其中一分子。如果唔想咁大風險，每個月加碼投資3.7萬銀，每年目標回報調低至15%，一樣做到，努力嘞老友！<br> 電郵：mailto:LiWaWa@AppleDaily.com</p><p>07年百萬富翁家庭＊密度
</p><p>香港　百分率：26.4%<br> 新加坡　百分率：23.3%<br> 瑞士　百分率：22.3%<br> 丹麥　百分率：17.9%<br> 英國　百分率：15.6%<br> 愛爾蘭　百分率：14.8%<br> 美國　百分率：14.7%<br> 澳洲　百分率：11.9%<br> 意大利　百分率：11.8%<br> 法國　百分率：11.7%<br> <br> *整體資產超過100萬美元<br> 資料來源：巴克萊財富</p></body></html>