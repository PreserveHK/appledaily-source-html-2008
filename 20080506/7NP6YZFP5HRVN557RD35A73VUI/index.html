<html><header><meta charset="utf-8"><title>LV、Gucci、Loewe<br>母親節晒命手袋</title></header><body><h1>LV、Gucci、Loewe<br>母親節晒命手袋</h1><p>做仔女總係好反感阿媽周圍同師奶死黨炫耀一番，由阿仔讀書叻唔叻、阿女出來搵份工有無「錢」/「前」途都要比拼一餐。小記年少無知忤逆過，駁嘴駁舌，阿媽生日都唔記得。長大了，方知做人艱難，做媽媽養育子女供書教學更難。再不孝，一年一度母親節無可能會忘記。無幾何，搵到錢出手豪啲送個名牌手袋畀母親大人絕不過份，若然有一日佢拎住個袋出街同人講：「個名牌袋係我個仔/女送嘅。」你有面時佢又有面，幸福的炫耀晒命，幾多都唔怕晒！<br><br>記者：葉雪芯<br>攝影：周旭文<br>Model：Traci@Modelmanagement<br>Make-up&amp;HairStylist：Meegan</p><p>Loewe特別版手袋晒冷</p><p>總之記住呢個大前提：「全世界無一個女人唔鍾意手袋，特別係名牌嗰隻。」唔知送咩禮物的時候，想到媽媽係女人，送手袋包無錯。有錢唔係大晒，豪唔夠，最重要係特別，未知Loewe是否睇穿女人心理，趁母親節一次過推出七個款式的手袋，仲要通通是特別版，當中不乏前衞破格的顏色，螢光橙紅、天藍色等，出到街一定受途人注目禮。除此之外，仲有今季大熱的動物皮紋和鱗紋和長青斯文織皮款，手袋形狀亦十分奇形怪狀，而且用料亦不止是皮革咁單調，還有PVC，咁多花臣，若然你媽媽夠潮，拎住出街分分鐘潮過徐濠縈。</p><p>LVMonogram終極晒袋</p><p>要數名牌，相信阿媽即使平時幾唔「好」奢華的感覺，都一定會臣服於名牌中的名牌──LV之下。LV今次沒有乘媽媽之名推出新款手袋，不過以LVkeep住出新貨的頻率來說，要揀一個有質素的手袋絕無難度。話明要買個手袋俾阿媽出去晒命，LVMonogram肯定最signature，無人會唔認得。想揀Monogram特別一點的款式，有elegant的紅白皮邊長方形小手袋，另外亦有高雅的大圖案Monogram三角袋形的粉紫色大手袋，總有一款啱母親大人心水。</p><p>Gucci扣住母親心</p><p>既然Loewe都出動到特別版呢一招，Gucci又點會執輸，一樣趁媽媽節推出全白、全黑、鱷魚皮紋一式三款的手袋。名牌Gucci絕對不是浪得虛名，雖然款式數量來說不及前者多，不過玩經典殺出，以Gucci的大扣為重點。今次唔用「G」，改為春夏勁Hit的蝴蝶結，Lady味重，比較適合不喜浮誇、斯文成熟的媽媽。雖然款式大同小異，不過details位非常有心思，以不同的皮紋、壓紋示人，低調中見特別；另一優點就是袋型夠大，方便實用幾時都是女士的mainpoint，送畀阿媽拎出來晒袋肯定壓得住場。</p><p>其他推介</p><p>LV、Gucci、Loewe，仍然未係至合眼緣的選擇，近期亦有不少品牌推出新款手袋，例如女人味重的Moschino、以藝術創意行頭的JimmyChoo、另類癲狂的VivienneWestwood，單計牌子名，或者不及以上三個王牌，不過款式玩味較重，非常突出，出得大場面，肯定不會欺場。</p><p>shoplist</p><p>l.Loewe（29181120）<br> 金鐘太古廣場345號舖<br> <br> v.LouisVuitton（27366100）<br> 銅鑼灣利園G06-08店<br> <br> g.Gucci（25244492）<br> 中環置地廣場地下G1店<br> <br> m.Moschino（25254706）<br> 中環置地廣場201-202號店<br> <br> j.JimmyChoo（25256068）<br> 中環置地廣場213A店<br> <br> w.VivienneWestwood（23759688）<br> 尖沙嘴海運大廈三階OT305號舖</p></body></html>