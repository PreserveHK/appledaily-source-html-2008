<html><header><meta charset="utf-8"><title>Blogpaper：<br>由576之20周年寫起　識落先知你最好</title></header><body><h1>Blogpaper：<br>由576之20周年寫起　識落先知你最好</h1><p>談起NewBalance，女同事喪笑：「都唔明啲男人買咁多NB做乜，對對一樣。」此話一出，引起鄰座的一眾女士大笑。笑得咁共鳴，我自然暫避其鋒，不作多辯。講到鞋，女人因為買得多買得貴，總以為就是專家。講貴佢哋的確係贏晒，幾千蚊對高踭鞋……但我一直想問：做乜世界上有啲鞋賣咁貴，竟然唔可以日日着，着得越耐仲會越痛呢。<br><br>攝影：伍慶泉<br>協力：許維雅<br><br>http://appleblogpaper.blogspot.com</p><p>aboutme:bb_king
</p><p>&gt;&gt;&gt;Blogpaper*版編輯。喜愛那些天天看，天天做，但一輩子都不覺悶的人及事，例如白飯呀、豆漿呀、太極拳，NewBalance，及看不厭的女性胴體。<br> 08年頭特別冷，外面依然很多壞人，記得要小心。</p><p>NB迷分兩種</p><p>對於不理解NB的女士們，先要了解：NB迷分兩種。<br> 一為老鬼，年過30，家中的NB上不會有別家品牌名字，顏色大都是淨灰，也有紅、綠或黑、啡，總之不是螢光粉紅。他們喜歡的「潮物」，可能是「做clothes而唔係fashion」的A.P.C，也可能是RedWing或同期流行的古着CollegeLook，總之不是DiorHomme或LV。這類老鬼，除了我仲有SteveJobs。<br> 第二種是15-40歲潮童，由NB×realmadHECTIC×Mita的合作版MT580開始喜歡NB，也喜歡iPhone或任何有型新手機。而且他們有種我很想學的特異功能，就是喜歡得快，也忘記得快。近日聽到有人話「NB都唔興啦」，係唔興就好囉，計我話。</p><p>這其實就是兩種AgeGroup：後者未成年，小朋友總把波鞋當跑車，愛法拉利、林寶堅尼，但有一天小朋友長大了，就明白鞋是用來穿和跑的，他們真正會買和每天開的，也許還是年輕時「藐」到不得了的Volvo大房車，大房車相貌遲鈍，但其實經典大方，避震及鋼水一流。有些人40歲還想自己有型啲，而我30歲前就知道怎樣才是對自己好一點了。<br> NB近年用兩條腿走路，一方面繼續練內功，也就是推出些「醜樣好鞋」，但也學凡夫俗子玩玩交叉，出一大堆粉紅螢光綠的怪物，吸引花𡃁。五色令人目盲，這些怪鞋其實很毒，很不正道，很不NB（80-90年代的NB只穿一身灰布衣），但我同情地了解：穿了華衣美服，練的依然是內家拳，內裏可沒有半點偷工減料。<br> 要生存，有時總得客串吓做壞人。</p><p>580應該衝鋒陷陣</p><p>近年NB因MT580而大紅，其實好笑。炒到幾千蚊一對，結果買了又唔敢着，着了又怕污糟同跌價。<br> 咁其實580係對乜鞋？上amazon.com睇睇（美國復刻了，只賣US$69.99），產品形容寫：「你需要一對重型的MotionControl鞋嗎？這經典好鞋鞋頭空間特大，四倍密度的鞋踭咕𠱸，份外舒適。」顧客留言呢？睇實！lhhvmi91話：「我在90年代買過一對，每周穿幾次，後來穿它在田園工作。對鞋就係做得咁死正，我未試過有對鞋着咁鬼耐㗎！上個月我又買多咗對，我估我未來15年都唔使買住咯。」<br> 嗱嗱嗱，重點喺晒度嘞，NB就是HeavyDuty襟用+舒服+超強緩震。LandRover四驅車是開來衝鋒陷陣落泥沼的。NB亦如Birkenstock，係做健康/矯形鞋出身的，怎會不貼腳不舒服。而580系列的Rollbar特別啱肥人。十多年前，某某肥仔友人着過585後不足兩周，就馬上多買一對。<br> 明不明白？重點是：你試過才懂它好！<br> 好的東西，一定要相處一段日子才知道。<br> 某某女同事一直不明白男朋友做乜要買NB，我答過幾次她都不得要領，直至早前到日本旅行，她在Outlet買了一對油皮版576（$400有找！），穿着長途跋涉走了萬里路後，腳竟然不痛，早幾天她跟我說：「你不用向我解釋了。」<br> 所以愛錫你女人的男士們，毋須費唇舌，同佢解釋Encap係乜Rollbar係乜，佢愛長跑嗎？需要旅行長途跋涉嗎？買對畀佢着囉。佢醒的話，會知你錫佢。<br> 這個當然係經驗之談。</p><p>576唔係咁經典</p><p>《mono》把57620周年做了封面。做乜576咁經典先？<br> 了解NB歷史的，都知道數經典，第一位一定係獲《Runner'sWorld》選為最佳跑鞋的320（也是第一對車上N字Logo的），再數有第一對用上Encap系統的990……翻開百周年巨冊《EnduringPerformance:TheNewBalanceStory》，裏面連一句都沒有提到576。<br> 我係想話：輪乜都好，幾時輪到576先？<br> 答案可以從solepedia.com獲得，據記載，當年576根本不成功，廠內剩番大把布料。直至97年，NB以多種顏色、高級豬皮把它復刻，576才以FashionShoes一炮而紅。這樣的歷史，品牌又怎會引以為傲？你問我，我一定話576不經典但好看。90年代尾，張國榮、梁朝偉都穿過油皮版576，結果越着越紅。時裝呀潮流呀，從來都隨波逐流。</p><p>97年時我亦買過576，麖皮的，比較起來，近年推出的英國油皮版質素更高。有些人見明星穿過油皮版，總認為要擁有過才算圓滿，其實只是水貨更貴吧。皮版襟，而且越殘越靚。好的東西，往往都越耐越正的。<br> 20周年，香港代理返了一大堆：以「PastPresentFuture」作主題，乜嚇人顏色都有。但其實最吸引的是經典，即大家識咗20年那一款（海軍藍的Past，4月至返貨）。<br> 回憶最美好，但只有產品的回憶才能復刻。</p><p>最新回應</p><p>Paco：我份工成日要周圍去，之前以為只有NikeAir先會舒服。但着完NB，真係估唔到冇氣墊都可以咁舒服。不過咩576、咩型號，就唔係咁講究，都係睇款、睇顏色多。</p><p>駱維：我試過所有NBModel，最正係1300，真係超級舒服。無論鞋底、鞋面及兩側，都包得貼貼服服。NB啲鞋夠Classic，又易襯，斯文又得、Casual又得。Hi-EndBrand波鞋係襯得斯文，但冇咁舒服嘛。</p><p>相關超連結</p><p>NewBalance英國站。Click去Classic，近日28對新作之中，以英國版復刻576打頭陣，香港代理，要4月先返呢對。<br> <br>  http://www.newbalance.co.uk/2005/Product/NB-Classics-Intro.shtml </p><p>NB竟然有Blog，不過寫明與官方無關。任何NB資訊都一大堆。<br> <br>  http://www.newbalance-blog.com/ </p><p>Mita鞋店網頁，大量潮鞋Wallpaper下載，包括MT580的。<br> <br>  http://www.mita-sneakers.co.jp/html/wallpaper.html <br> <br>  http://www.mita-sneakers.co.jp/base/img/wp_nb_st33_1680.jpg </p></body></html>