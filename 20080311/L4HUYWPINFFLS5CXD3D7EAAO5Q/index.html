<html><header><meta charset="utf-8"><title>舊機豪裝　W890i博升值</title></header><body><h1>舊機豪裝　W890i博升值</h1><p>銀行勁減息，引發樓市飈升，唔少業主賣樓前更將間屋翻新玩豪裝，博佢升值。勢估唔到呢招喺手機界都用得着，講緊係SonyEricsson最新Walkman手機W890i，佢嘅「前身」其實係W880i，今次就特意將機身邊角位磨滑，數字鍵重新設計，提升操作手感，功能還大幅加強。能唔能夠升值？就睇呢鋪喇！<br><br>記者：陳國輝<br>攝影：黃子偉<br>Model：Chimpy</p><p>3.5G網上睇地圖</p><p>《GoogleMaps》有幾強？地圖上嘅街名、景點位置有幾Details？其實好難講得清，事關地圖資料會不停Update，就算𠵱家仲未搵到，話唔定遲啲就會有。但講開《GoogleMaps》呢排嘅新聞就真係勁，誇張到連美國國防重地亦拍攝埋，據講其資料有可能被恐佈份子利用作為襲擊美國嘅工具㖭。嘩！萬一第時連我屋企個廁所都影到，咁仲成世界嘅！<br> 將《GoogleMaps》裝喺手機，基本玩法同PC一樣，但W890i比上代新增HSDPA技術，發揮更高速嘅3.5G下載，需要搜尋香港或全球各地景點的話，輸入中文字或英文就搵到，介面清晰又簡單，用得方便！上網睇新聞亦冇問題，可惜屏幕只得2吋，比W880i闊少少，但感覺仲係太細。&#13;</p><p>影音加碼玩得更盡</p><p>上一代已提供咗200萬像素相機，但為求升值，W890i當然要加重注碼！影相方面，佢將鏡頭提升至320萬像，但繼續保留簡約Design，不設閃燈，操作介面亦跟以往相同。至於Walkman播放器就升級上3.0版本，新介面將相片、影片及音樂統一整合，好處係唔使Click來Click去咁麻煩，而且仲靚咗好多，見街數月嘅W910i亦具備此功能。</p><p>SEW890iPROFILE</p><p>制式：WCDMA/GSM四頻<br> 體積：104×46.5×9.9mm<br> 重量：78g<br> 通話時間：570（2G）/270（3G）分鐘<br> 備用時間：360（2G）/210（3G）小時<br> 主要功能：320萬像素相機、自動對焦、Walkman3.0播放器、HSDPA、GoogleMaps、Gmail、A2DP藍芽立體聲、支援M2記憶卡<br> 機身顏色：銀、黑<br> <br> SonyEricsson（82038863）</p></body></html>