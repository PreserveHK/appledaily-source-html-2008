<html><header><meta charset="utf-8"><title>的骰車始祖慳住回歸　捧硬</title></header><body><h1>的骰車始祖慳住回歸　捧硬</h1><p>家陣啲油價日日係咁升，嗰啲大c.c.嘅「飲油怪」即時吸引程度大減，反而以慳油為號召嘅車款人氣勁升，一眾新推出嘅城市小車呢期都變成熱賣車款。其中城市小車始祖SuzukiWagonR+闊別香港車壇年多，亦趁呢個時候回歸，佢唔只繼續Keep住的骰嘅賣相，最重要係佢嗰台1.3公升引擎注入VVT技術後，不但加速反應好過以前，而且仲要更慳油，捧硬佢啦！<br><br>記者：鄭達基　<br>攝影：王文忠　<br>模特兒：Phoebe（TheGroup）</p><p>長青方匣子
</p><p>我諗由SuzukiWagonR+推出嗰日開始，大家已經俾佢嗰個的骰嘅方匣子造型「洗咗腦」，即使呢個Style嘅造型已經出現咗好一段時間，但Fans們到家陣都仲係咁Buy，可見呢位城市小車嘅始祖係幾受歡迎！<br> 闊別年多後再回歸，廠方仍刻意將呢個長青方匣子Look保留落嚟，同時仲幫佢換埋加有電鍍框邊嘅欄柵式鬼面罩、加有黑框邊嘅方形頭燈、15吋五輻式合金胎軨，仲有就係超大Size嘅頂置尾翼，襯埋佢嗰個有成1,700mm高嘅車身，睇落都仲係咁Cute咁得意。唔怪得試車當日揸住佢去到邊，都成日有人望到佢實一實，可想而知佢仲有一定嘅收視保證！</p><p>超大車廂天窗欠奉
</p><p>就好似我頭先咁講，話晒WagonR+嘅車高有成1,700mm，加埋闊度同軸距分別為1,620mm同2,360mm，所以佢嘅車廂空間絕對係同級車中最高，就算你生得有幾高大，坐喺後座都一樣有唔錯嘅頭部同腿部空間。將後排座椅完全放平，咁就擺幾多行李入去都無問題。<br> 除咗空間闊落係WagonR+嘅賣點之外，以實用見稱嘅車廂陳設亦都得到保留。首先，車廂內設有好多儲物匣，無論係開放式定係隱蔽式都有。而喺中控台底部仲有杯座㖭！另外，中控台下方係空調系統嘅控制旋鈕之餘，最重要係上面仲加設有聲靚得很嘅大面板音響，而旁邊仲有金屬面板裝飾。不過，到咗今日WagonR+都係無天窗呢項設備，感覺上好似落伍咗啲喎。</p><p>1.3偈上斜無氣咳
</p><p>買得呢啲城市小車嘅用家，主要都係為咗可以喺油費上面慳番筆，而Suzuki廠方亦都深明呢個道理，故特別喺WagonR+身上，安排一台1.3公升直4DOHC引擎。雖然同舊有嗰台一樣，但經過精心調校後，加速反應明顯比以前爽快，讓你可以用盡佢嘅88匹馬力同118Nm扭力。<br> 就試車當日所見，新到港嘅WagonR+性能表現確實係比舊嘅好好多，唔只4前速軚自動波轉檔同以前一樣順滑，最重要係坐咗三個身形高大嘅男士，攀爬深井上屯門公路嘅一段大斜路，開埋冷氣都無氣咳。惟獨要記住佢嘅車身偏高，入彎嗰陣記住唔好太高速，慢慢入就最穩陣。</p><p>新車速蘋<br>讚</p><p>．佢嘅車廂空間，可以話係同級車中最大。<br> ．經調校後嘅引擎，加速反應比以前爽。</p><p>彈</p><p>．造型無太大改變，或會令人有看膩嘅感覺。<br> ．喺呢個年代無天窗，用家定會再三考慮。</p><p>供款幫你計
</p><p>首期：$13,280	<br> 利率：5%<br> 年期：48期	<br> 每月供款：約$2,988<br> <br> 註：以上數據僅供參考</p><p>SuzukiWagonR+1.3規格
</p><p>引擎：1,328c.c.直4DOHC<br> 馬力：88ps/6,000rpm<br> 扭力：118Nm/3,400rpm<br> 傳動：4前速自動波，前輪驅動<br> 車重：970kg<br> 車輛提供：香島汽車（23320091）</p><p>車高：1,700mm	<br> 車闊：1,620mm<br> 車長：3,575mm	<br> 軸距：2,360mm</p></body></html>