<html><header><meta charset="utf-8"><title>歐洲響警號 - 左丁山</title></header><body><h1>歐洲響警號 - 左丁山</h1><p>次按債券風暴累親金融股，係人都知。美國聯儲局為咗救市托市，不惜連番削減利率，講到下一次可能會減0.75厘咁多㖭；但減息並不是好消息，愈係減息，股市愈跌，當初盲目相信減息有用而入貨之投資者，現在無不叫苦連天。散戶如此，大戶亦唔係精仔，歐洲已有對沖基金彎咗，銀行大力收緊信貸，加緊追孖展，即使大大客戶都冇情講，譬如好有名氣嘅CarlyleGroup在上星期二承認未能及時為屬下按揭債券基金補孖展，已收到銀行嘅違約通知（defaultnotice），即係話銀行隨時有權將基金持有嘅債券盤清倉。<br> 一片風聲鶴唳之下，瑞士銀行（UBS）嘅策略師WilliamO'Donnell公開哀求美國國會出手打救，因為信貸市場已陷入大蕭條（GreatDepression）以來最混亂嘅情況。<br> 信貸市場亂成一片，股票市場就顯得較為表面上寧靜。呢個情形可以維持得幾耐呀？相信股市仍會下跌，尚未見底。<br> 貿易M極少買賣股票，香港人亦唔興買賣債券，故此貿易M一直以為金融市場一片混亂，唔關佢事。點知上星期收到歐洲出口商通知，放賬期由九十天縮短為六十天，要貿易M立即找咗一批貨嘅賒賬先。貿易M好彩素來理財謹慎，銀行條line（信貸額度）未用晒，可動用部份現金，部份OD（透支額）嚟清咗條數先。以後如何應付呢？貿易M話：「次按風暴搞死銀行，銀行收緊信貸準則，收縮信貸期限，歐洲出口商無不受影響，呢點我明白嘅，佢哋既然只放六十天賬，我唯有又向香港批發商放六十天賬啦，信貸期縮短三十天，肯定對一啲財務管理較弱嘅行號有影響㗎，特別係嗰啲利用放賬期而去炒兩轉嘅投機商人。」何出此言呢？原來貿易M知道有啲大型零售連鎖店恃住生意好，日日收現金，但可以九十日後先至找數，於是將手頭上嘅現金拎去炒吓股票甚至炒樓，或作買地舖嘅首期付款。佳寧風暴時代（一九八二至八四）、金融風暴時代初（九七至九九）就有唔少商號因此而瓜得。現在歐洲出口商開始縮短放賬期，千祈唔好睇輕其連鎖殺傷力。</p></body></html>