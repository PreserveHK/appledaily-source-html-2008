<html><header><meta charset="utf-8"><title>轆Book：<br>天秤座×BenzSLK280　硬頂變形公私分明</title></header><body><h1>轆Book：<br>天秤座×BenzSLK280　硬頂變形公私分明</h1><p>唔使星座小王子話我知，天秤座特性明顯到痹，左右對稱要求公平公正，事事講求平衡有序。就好似BenzSLK280咁，返工時，收起硬頂斯斯文文泊喺停車場；收工後一開篷，疾飆深淺赤石、睇日落吹海風，來回唔使一粒鐘，絕對的公私分明。<br><br>記者：徐影龍<br>攝影：梁細權<br>Model：Joanne</p><p>當揸兩架車</p><p>公私分明最佳反面教材：《珠光寶氣》陳豪有理無理都揸架林寶返工，轟轟聲慌死人唔認得佢；老竇岳華仲搞笑，遊車河媾女居然次次坐豪房，一啲都唔浪漫。天秤座人士打死都唔會咁亂龍，想兩者都兼顧好簡單，揀番SLK系列一天光晒。Benz帶起硬頂摺篷潮流，踢走開篷車獨沽一味嘅軟篷形象，仲越玩越複雜，就如現實版柯柏文，變形過程百睇不厭，短短十多秒，足以令人讚嘆佢嘅精準設計。<br> 第二代SLK登場後，唔單止引擎馬力大幅提升，今日呢架SLK280Facelift版，頭尾造型勁改到好似變咗另一車款，新鮮感十足。關篷後渾圓流線，亦保有結實肌肉感，流露天秤座嘅協調體態美；開篷後火氣湧現，不期然呼多兩啖油，跟迎面強風作對，瀟灑星座特性表露無遺。SLK280八面玲瓏、公私分明，而且花一嚿錢等於揸兩架車，唔㩒計數機都知抵。</p><p>抵玩有性能嘅Benz跑</p><p>睇番網上車迷嘅討論，發覺SLK280喺同門中算最受歡迎，事關細一級嘅SLK200只配置直4引擎，有網友覺得揸開篷車始終欠點爆炸力，對上一級嘅SLK350有氣有力但門檻太高，更遑論成百萬嘅AMG版。所以介乎中間嘅SLK280可謂平衡得啱啱好，231匹V6引擎，仲要成3,000c.c.，推架雙門跑車綽綽有餘，加上獨家研發嘅7G-TronicSport波箱，升降順滑有序，鬧市慢速行車，又或上高速發力狂奔，波段都靈活配合到，基本上毋須撥去+/-波Keep轉數。SLK2800-100km/h只需6.2秒，不失Benz跑美譽，最緊要係車價五十幾萬，只比SLK200貴幾萬蚊，齋睇引擎同波箱已值回票價。</p><p>BenzSLK280規格表</p><p>引擎：2,996c.c.V6<br> 馬力：231hp/6,000rpm<br> 扭力：300Nm/2,500-5,000rpm<br> 傳動：7G-TronicSport<br> 極速：250km/h<br> 售價：$588,000<br> 查詢：仁孚行（28957288）</p></body></html>