<html><header><meta charset="utf-8"><title>中環在線：地產代理靠新地救命 - 李華華</title></header><body><h1>中環在線：地產代理靠新地救命 - 李華華</h1><p>新地（016）可以話係地產代理嘅救世主。兩個熱賣新盤──大圍壹號雲頂同元朗原築，短短幾日賣咗超過550伙，帶嚟嘅佣金收入勁吸引，簡直係幫代理打咗支救命針。中原董事總經理陳永傑話，如果唔係新地，代理行今個月可能仲要蝕錢。<br> 呢幾日不斷喺兩個盤穿梭嘅陳永傑同華華講，呢幾個月代理行捱得好辛苦，淨係做二手樓唔夠食，雖然中原已經裁減人手、削分行，但仍然蝕足兩個月，如果唔係有新地推兩個盤，今個月肯定又要蝕。<br> 佢仲話，過去3日，淨係呢兩個盤已經為中原帶嚟3000萬佣金，佔今個月集團住宅部佣金收益8500萬銀嘅三成半，今個月唔使蝕之餘，仲可能有錢賺。壹號雲頂同原築賣得好，其他發展商都唔執輸，計劃短期內趁勢推盤，呢排經紀應該多番啲生意做。</p></body></html>