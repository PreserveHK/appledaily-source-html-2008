<html><header><meta charset="utf-8"><title>環保教煮謝寧　全民識慳</title></header><body><h1>環保教煮謝寧　全民識慳</h1><p>環保，知易行難。要煮得環保，更加一頭問號。今日謝寧親身話我知甚麼是環保煮食！首先瀝亁花瓣的廚紙仍亁淨，她叮囑我不要棄掉，之後可用來抹手；為她準備充足材料做示範，她堅持夠用就得，完成品還給拍檔梁德民統統吃掉，沒半點浪費！原來環保煮食如此簡單，就是應用得用，物盡其用！<br><br>記者：趙珮倩<br>攝影：梁細權<br>鳴謝：THREE-SIXTY（21968066）</p><p>謝寧</p><p>85年香港小姐冠軍，曾參與拍攝TVB十多部電視劇集，91年與比她年長11年的岑建勳結婚，並誕下兩名女兒，一家移民加拿大，至2005年二人和平地離婚。現忙於主持電台節目《全民價格》、替雜誌寫專欄，以及蜜運中。</p><p>朝九午十二行街市</p><p>出過烹飪書、主持過飲食節目，現時又在電台開咪，與全民煮婦分享煮食心得，理所當然以為謝寧自小在耳濡目染下培養出煮食興趣，慢慢鍛煉出好廚藝。點知實情是她做女時從不入廚房，「有今日的了得廚藝，真要多謝前夫岑建勳。因為佢好鍾意請客，結咗婚成日有機會煮畀好多人食，鮑參翅肚乜都煮，嗰時冇人教我煮，得閒就睇方太學煮餸，可能係我有天份，好多時我食一次就知個餸點煮。」<br> 由最憎行街市，到𠵱家行親都幾粒鐘當Shopping，個個檔主都畀佢最好的食材，買棵菜都新鮮過人，「行街市，我可以由朝早九點行到中午十二點，逐檔慢慢睇，會發現檔檔都有特色。有檔主會叫我唔好買擺出嚟嗰啲，佢會入去櫃度攞最靚嘅畀我。」</p><p>絕不煮羊肉</p><p>問謝寧有甚麼不會煮？「我一餐羊都未煮過，因為好耐之前去蒙古拍《成吉思汗》，入到Canteen見到有成個人咁高隻羊屍吊起，俾人就咁撕嚟烚熟食，真係有陰影，自此就怕咗食羊，連煮都唔想煮。」除了羊，自言樣樣都會煮的她，最渴望能將傳統的菜式簡化公諸同好，「香港人返工咁忙，返到屋企仲邊有時間又燜又燉，例如紅燒元蹄可以用真空煲煮，返工前放入去，放工就有得食，唔使燜幾個鐘，慳好多能源。」<br> 出烹飪書、做主持、寫專欄，還有甚麼教煮大計？「我有好多朋友嘅工人都唔識煮餸，諗過開班幫朋友訓練工人，帶佢哋行街市學買餸，教佢哋煮中式菜，之前個工人跟我好多年，學識晒我煮的請客菜，佢返菲律賓可以開餐館呢！」我信謝寧的工人應該好煮得，因為訪問當日有機會嚐到她工人煲的粉葛鯪魚湯，真係得㗎！</p><p>謝寧的精明煮意<br>環保煮食</p><p>善用真空煲及電磁爐等煮食用具，可縮短煮食時間，有助節省能源。多利用煲飯或煲湯時間，一同蒸煮其他食物，省時又方便。</p><p>物盡其用</p><p>設法將材料用到盡，例如剪出來的冬菇椗可加瑤柱一起煲有味的飯；椰菜的硬莖可以刨絲後凉拌；龍蝦殼可以用來熬湯等。</p><p>份量減半</p><p>買餸會不自覺預多份量，所以成日食剩。習慣買餸時適當減少份量，既慳錢又不會浪費。</p><p>《全民價格》</p><p>節目主持：謝寧、梁德民<br> 播出時間：逢星期一至五3:00pm-4:30pm<br> 播出頻道：港台第一台FM92.6-94.4<br> （港台網站 http://www.rthk.org.hk提供重溫） </p><p>燒汁牛肉卷拌鬱金香沙律</p><p>0hr10min（未計浸花瓣時間）<br> 製作難度：★☆☆☆☆<br> <br> 想不到鬱金香花都食得，不過一定要徹底浸亁淨，不要用力攪拌，否則會影響賣相。</p><p>材料</p><p>牛肉薄片200克、白色魔芋塊或芋絲1/2盒、日本燒肉汁3湯匙、有機BB菠菜70克、橄欖油/意大利陳醋各2湯匙、糖1湯匙、黑胡椒/車厘茄/鬱金香花瓣各適量
</p><p>做法</p><p>1.魔芋塊或芋絲汆水備用。<br> <br> 2.將牛肉薄片包起魔芋或芋絲捲成卷狀。<br> <br> 3.燒熱平底鍋，以大火加少許油煎熟牛肉卷，加日本燒肉汁兜勻上碟。<br> <br> 4.鬱金香花瓣浸清水至少三小時，徹底去除農藥，瀝亁備用。<br> <br> 5.意大利陳醋加入糖煮溶備用。<br> <br> 6.菠菜洗淨後放入沙律大碗中，加車厘茄、橄欖油、黑胡椒及（5）拌勻，最後放入鬱金香花瓣，略略攪拌即可上碟。</p><p>貼士</p><p>包裝內浸着魔芋及芋絲的都是鹼水，煮前略汆水去除鹼味。</p><p>泡菜炒飯</p><p>0hr15min<br> 製作難度：★★☆☆☆<br> <br> 攪肉碎時可加入少許清水開稀，炒出來的肉碎便不會黏成一嚿嚿。</p><p>材料</p><p>韓國泡菜（份量隨意）、豬肉碎100克、雞蛋1隻、紅米飯2碗、蒜泥2湯匙、糖/鹽/黑胡椒粉各少許、雜菜適量</p><p>做法</p><p>1.將泡菜切碎；豬肉碎下糖及鹽略醃備用。<br> <br> 2.起鑊爆香蒜泥，加入豬肉碎炒熟，再下泡菜和紅米飯炒勻，下鹽、糖及黑胡椒粉炒勻上碟。<br> <br> 3將雜菜炒熟伴碟；煎荷包蛋放上飯面即成。</p><p>貼士</p><p>於飯面加入少量脆口的肉鬆，增加層次感。</p><p>南瓜龍蝦湯</p><p>0hr45min<br> 製作難度：★★☆☆☆<br> <br> 謝寧教路挖出的南瓜籽經洗淨風亁後，再用白鑊炒香又可變成零食，認真物盡其用。&#13;</p><p>材料</p><p>龍蝦仔4隻、細日本南瓜1個、迷迭香少許、西芹1條、紅蘿蔔1/2條、洋葱1/4個、鹽/鮮忌廉各少許</p><p>做法</p><p>1.用匙羮挖出南瓜籽，將南瓜去皮起肉隔水蒸熟，放入攪拌機打成茸。<br> <br> 2.燒滾一煲水，將龍蝦仔烚熟後起肉，頭和殼留用。<br> <br> 3.將龍蝦殼及頭、西芹、紅蘿蔔、洋葱及迷迭香，加水浸過面後煲半小時，然後隔渣成湯底。<br> <br> 4.開大火將（3）煮滾，轉細火，將南瓜茸慢慢倒入，待滾後加鹽調味，上碟後加入原隻龍蝦肉，最後下鮮忌廉令湯更香滑。</p><p>貼士</p><p>烚龍蝦時間要準，不能超時，否則龍蝦會失去原有鮮味，每100克重約烚1分鐘，餘此類推。烚龍蝦的水也要多，最好蓋過龍蝦身為佳。</p></body></html>