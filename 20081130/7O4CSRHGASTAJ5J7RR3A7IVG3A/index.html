<html><header><meta charset="utf-8"><title>金手指：零件走私客的迷思 - 孫柏文</title></header><body><h1>金手指：零件走私客的迷思 - 孫柏文</h1><p>幾日前，孫柏文睇電視新聞話有人想用水路走私電子零件，不過喺特區碼頭上貨時，被執法人員撞破。呢啲走私新聞久不久就有，點解要特別講呢單？係因為各大電視傳媒報道話走私客「採取新上貨措施」，用木板自製運輸帶，借地心吸力將幾十箱貨由輕型貨車推落船。<br> 其中一個電視台嘅記者，仲示範將一盒電子零件從高位跣落地，令觀眾感受到地心吸力嘅威力、木板運輸帶嘅偉大。睇到呢刻我就開始諗，本港走私客對於營運效率嘅要求，應該係特區中數一數二。咁點解得一部輕型貨車量嘅貨，都要分幾十箱上貨？</p><p>散裝運貨三大理由</p><p>由有船運開始，人類都不斷搵方法將上貨時間盡量縮短。本港走私客更甚，因特區法制令上貨時間成為被拘捕嘅高危點。而以前教育電視都解釋過，搬運一粒粒瑞士糖，比起一盒盒慢得多，咁點解走私客唔用集裝箱原理去整理咗貨品，先至上船？同利世民討論呢個問題，得出幾個解釋可能。<br> 第一個理由就係要再將幾十箱貨入大箱要用一定成本，因為被捕機會唔高到值回成本，所以唔做。<br> 第二個理由就係細細盒上船，反而減低被識破嘅機會，因為有人睇到一大箱上船，會即刻報警。<br> 第三個理由就係從成本角度嚟睇，被捕高危點根本不在特區。目的地嘅執法人員先至係走私客嘅顧慮，所以細細盒散貨比較安全。點都好，歡迎呢個行業嘅fan屎指點迷津。<br> 最後，香港唔係自由貿易港咩？出口都有罪？唔通要幫其他地方執行反走私法？不如執行埋佢哋例如言論封鎖嘅法例。<br> 孫柏文<br>  http://phatdat.blogspot.com </p></body></html>