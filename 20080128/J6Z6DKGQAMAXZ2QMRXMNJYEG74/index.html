<html><header><meta charset="utf-8"><title>《溏心風暴》續集忠奸大兜亂<br>李司棋引狐入室夫離子散</title></header><body><h1>《溏心風暴》續集忠奸大兜亂<br>李司棋引狐入室夫離子散</h1><p>《溏心風暴》去年全城熱爆，無綫遂原班人馬開拍《溏心風暴之家好月圓》，並於昨日在無綫將軍澳電視廣播城舉行新劇造型記者會。今次劇中人物性格將會大兜亂，上次演大好人的米雪，今次將接替關菊英演大奸角，由內地偷渡來港後被夏雨和李司棋夫婦收留，後來勾引夏雨破壞李司棋婚姻，今趟司棋姐可謂引「狐」入室。</p><p>在千呼萬喚下，《溏心風暴之家好月圓》昨日在無綫將軍澳電視廣播城舉行新劇造型記者會大晒冷，除阮兆祥未能出現外，新舊演員齊齊現身，包括上一輯的夏雨、李司棋、關菊英、陳豪、陳法拉、林峯、鍾嘉欣、米雪、黃宗澤、黎諾懿、李成昌、楊怡和周聰，以及新加入的徐子珊、李香琴、楊思琦、黎耀祥、陳芷菁、楊天經和胡諾言等等。</p><p>最搶角色<br>奸霸米雪等上位</p><p>今次故事依然以大家族做故事骨幹，圍繞坐擁10億身家的老餅家老闆夏雨為主，夏雨和李司棋將再續緣飾演兩夫妻，只是，今次劇中人物性格將來個大兜亂。上次飾演司棋姐好細妹的米雪，將與大奸角細契關菊英對調身份，關菊英飾演李司棋細妹，米雪將反過來演李司棋情敵，劇中米雪由內地偷渡來港後，獲夏雨和李司棋夫婦好心收留，讓她在二人打理的餅店打工，豈料米雪恩將仇報，勾引夏雨，害到李司棋家破人亡。米雪今趟角色雖然是衰到貼地，但卻大有機會像關菊英一樣，憑奸角彈出，人氣飆升。<br> 米雪昨日接受訪問時說：「劇中我扮好人，送晒啲仔女（夏雨和李司棋所生）去讀書，縱壞佢哋，其實係唔想佢哋留喺自己身邊。」夏雨則說：「今次我個角色唔會好似上次咁浮誇咁嘻嘻哈哈，同埋唔係講爭產，係會以家庭倫理為主，一開始就講個家庭分裂咗，然之後再交代番點大團圓結局。」</p><p>劇本好玩<br>金句再配冷笑話</p><p>上次司棋姐在劇中有不少令人拍案叫絕的精警金句，未知今次新劇又如何？司棋說：「除咗金句之外，自己仲會講爛gag，為人比較樂天，唔想家嘈屋閉，個角色唔係嚴肅。我睇咗劇本，覺得都幾好玩。」關菊英上次跟司棋爭老公做夏雨二奶，今次掉轉槍頭做李司棋好細妹，關菊英說：「自己成日撩是鬥非，搞風搞雨，但衰得嚟都有可愛一面，成日好心做壞事，同夏雨對手戲唔多。」上次黎耀祥因病辭演舅夫波一角，讓阮兆祥冷手執個熱煎堆，今次《溏》劇開續集，不但預埋黎耀祥一份，而且更安排他與阮兆祥跟關菊英發展姊弟戀，一於大搞噱頭。<br> 至於年輕版李司棋和夏雨分別由楊思琦和胡諾言飾演，陳豪和林峯雖然分別飾演司棋和夏雨的大子和二子，但二人性格卻跟上次大兜轉，其中陳豪將擺脫「得得地」的戇直形象，變成一個甚有女人緣的股壇狙擊手，林峯則化身成得得地，對弟妹十分疼錫和照顧。<br> 採訪：卓寶花　攝影：葉君海</p><p>搶先睇：兄弟姊妹人人三角戀</p><p>《溏心風暴之家好月圓》主題圍繞整餅家族，從分裂的家庭開始，幾經波折後大團圓。Joe包（夏雨飾）和荷媽（李司棋飾）婚後育有六名子女，大反派紅姐（米雪飾）偷渡來港後，獲荷媽收留在餅舖工作，卻與Joe包日久生情，破壞Joe包和荷媽家庭，令二人離婚收場，紅姐後來成為Joe包第二任老婆。李香琴飾演夏雨媽媽，常以「嗰劇肥嘢」稱呼荷媽，關菊英則演荷媽妹妹莎莎。<br> Joe包和荷媽離婚後各撫養三名子女，紅姐表面扮慈愛，實質卻不想荷姐的子女留在身邊養虎為患，故意寵壞Joe包兒子甘永圓（黎諾懿飾）和甘永中（溫家衡飾）。在六兄妹中，大哥甘永家（陳豪飾）是一位股壇賭仔，自以為是萬人迷，捲入徐子珊、楊怡、陳芷菁錯綜複雜的戀情；二子甘永好（林峯飾）充當管家及照顧細佬妹的責任，調停家庭糾紛，與于素心（鍾嘉欣飾）青梅竹馬，後來凌至信（黃宗澤飾）介入。&#13;</p></body></html>