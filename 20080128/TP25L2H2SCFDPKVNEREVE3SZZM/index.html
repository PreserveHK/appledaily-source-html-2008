<html><header><meta charset="utf-8"><title>隔牆有耳：貧窮九大簋贈財爺 - 李八方</title></header><body><h1>隔牆有耳：貧窮九大簋贈財爺 - 李八方</h1><p>新年家家戶戶都會切吓燒肉劏番隻雞食啲山珍海味團年應節，不過呢，生活喺低下階層嘅窮人，就未必有錢買到好嘢食，尤其係近期乜都話加價。最難為嘅，莫過於負責買餸嘅家庭主婦，想整餐好嘅畀屋企人食都唔係咁易。<br> 香港婦女勞工協會噚日同一班基層婦女去政府總部請願，要求鬍鬚曾下月發表財政預算案中，推出惠及基層嘅措施。去遊行嘅婦女幪晒面，原來係藉此比喻佢哋喺新年期間為咗慳錢，通常都匿喺屋企與世隔絕，冇面見人。<br> 佢哋仲特別帶備「貧窮九大簋」，包括麵豉煮柚皮、豆卜拌芽菜等粗菜，送畀財爺鬍鬚曾，希望佢食開珍饈百味之餘，可以體諒吓窮人苦況，喺預算案中幫吓佢哋。</p></body></html>