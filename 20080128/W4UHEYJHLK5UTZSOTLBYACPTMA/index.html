<html><header><meta charset="utf-8"><title>隔牆有耳：髮菜多假嘢　瞞唔過老外 - 李八方</title></header><body><h1>隔牆有耳：髮菜多假嘢　瞞唔過老外 - 李八方</h1><p>乜髮菜都有知識產權㗎咩？本身係英國人嘅知識產權署署長謝肅方噚日出席一個活動，除咗叫人唔好買冒牌福娃賀年產品，仲特別提醒市民新春期間辦年貨，小心買到假髮菜，因為內地早已禁止出產髮菜，所以市面唔少髮菜都應該係假嘢咁話。估唔到平日講開老翻碟、假名牌袋、冒牌名錶問題嘅知識產權署，連髮菜真假都關注埋。<br> 不過，又唔可以完全話佢唔啦更嘅。因為知識產權署管埋「植物品種保護」，即係如果你培植到新品種嘅瓜果蔬菜，可以申請專利權。可能因為咁，謝署長就趁住噚日正版正貨十周年老爺車巡遊活動，又就嚟過年，應節講吓假髮菜啩。</p><p>中國通熟悉過年習俗</p><p>謝肅方雖然係老外，但大家都知佢熱愛中國文化，大學時讀中文，老婆係白鶴派名宿陸智夫嘅女兒，自己又醉心箭術，有「鬼佬大俠」之稱，喺香港住咗幾十年，噚日同班記者對答都係用廣東話，所以佢對中國人過年嘅習俗絕對唔會陌生，過年要食「發財好市」呢啲意頭嘢佢梗唔會唔知啦。<br> 謝署長仲好鬼政治正確，今年係北京奧運年，佢噚日特別提到，海關將會加強監察冒牌年貨，例如侵權嘅奧運吉祥物賀年產品、利是封同揮春之類。</p><p>假福娃不敵軍曹吉蒂</p><p>不過，據熟悉翻版貨行情嘅八方線人回報，冒牌福娃產品喺香港似乎仍未成氣候，喺深水埗一帶嘅批發店舖，只見翻版Keroro軍曹、A貨吉蒂貓等賀年產品風頭依然強勁，五隻福娃就唔係好見影，唔知係香港人嘅奧運熱情現階段仲係比較慢熱，定廠商驚有關方面嚴打奧運侵權物品，費事煩？（你睇兩間旅行社推出奧運賽事套票，即刻收律師信就知啦。）<br> 雖然暫時喺香港，福娃不及早前「福佳」熱，但喺大陸就唔同，啲特許銷售點旺到不得了。據講涉及吉祥物嘅收入一般佔奧運會收入10%左右，但有內地專家估計，由於北京吉祥物數量多，收入可能會佔北京奧運會總體收入15%，甚至更高，福娃商品直接銷售額可能超過40億人民幣咁話。</p></body></html>