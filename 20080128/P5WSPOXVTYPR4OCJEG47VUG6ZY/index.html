<html><header><meta charset="utf-8"><title>隔牆有耳：白鴿黨捱冷贏番鋪 - 李八方</title></header><body><h1>隔牆有耳：白鴿黨捱冷贏番鋪 - 李八方</h1><p>無國界醫生年年都搞野外定向活動，噚日可能係近年最凍嘅一次，事關近日天氣轉冷，而佢哋又揀咗喺得唔夠4度嘅昂坪舉行，參賽者唔凍到「絲絲sirsir」至奇啦。不過，幾凍嘅天氣都難唔到立法會三大黨嘅猛男，白鴿黨副主席單雞仲話，越凍越刺激，睇嚟佢都鍾意向高難度挑戰。<br> 最終白鴿黨雖然敗於前線醫生聯盟手上，得第二，但成績已經好過分別由楊孝華同囝囝楊哲安；曾鈺成同陳克勤領軍嘅自由黨以及民建聯參賽隊伍，算係一雪區選大敗嘅前恥。<br> 單雞領獎時仲大叫「民主萬歲」，認真心繫民主喎。做主禮嘉賓嘅旅遊事務專員區璟智就襯到一身紫色咁出場，輕易搶咗唔少男士嘅鏡頭。</p></body></html>