<html><header><meta charset="utf-8"><title>金手指：衷心多謝林建岳 - 孫柏文</title></header><body><h1>金手指：衷心多謝林建岳 - 孫柏文</h1><p>孫柏文喺《金手指》呢個欄，有時都會講吓政治。有時仲會喺選舉期間，公開支持、反對某些候選人。甚至會公開誠邀一啲我覺得會稱職嘅人去參選。舊年9月7日，我就寫咗篇題為《我挺陳太！》嘅文，前政務司司長陳方安生亦不負所託，挺身而出，成功奪魁。<br> 不過要承認，我一向評核候選人嘅機制，冇反映某些價值觀。例如，我一向只推薦嗰啲支持民主政制、自由市場、人權法治、保護私產嘅候選人。完全忽略嗰啲非常理性、只關心究竟啲政客會唔會幫佢哋「做啲嘢」嘅選民需要。<br> 所以繼陳太之後，今日又再次公開誠邀另一位仁兄，我覺得絕對能夠滿足嗰啲只求政客「做啲嘢」嘅選民。佢，就係林建岳。<br> 早排，林建岳飛車被差人用雷射槍捉到。佢打官司，成功將自己嘅車速，大幅降低。有人話因為佢請咗愛因斯坦打案，將速度改寫。其實佢只係用咗150萬，請咗頂級大狀，打到政府瞓低。</p><p>為公義身體力行</p><p>有人話唔公平，淨係有錢佬先可爭公義。只要大律師市場繼續壟斷，我不能否定呢個論調。不過，如果大家有車牌，問心一句，林建岳呢單嘢，搞到政府頭痕，唔大快人心咩？<br> 試問有邊個，為公義，能夠身體力行，以身試法，走去試吓啲法例公唔公平？最後仲要揭露法例嘅醜陋？除咗林建岳，就得番長毛。如果好似當年長毛要求董建華下台，作為唯一嘅競選政綱一樣，林建岳可以喺四年內，將雷射槍打倒，仲唔值回票價？&#13;</p><p>給我們一個選擇
</p><p>所以同上次誠邀陳太一樣，我只可以話：「Aroadsystemturnsitslonelyeyestoyou。給我們一個選擇！懇求你，參選吧。」<br> 最後，我想講吓上個禮拜五嘅人大「選舉」。我估唔到啲土共，可以咁忘恩負義，唔支持黃宜弘連任。今日就提供一張相片去提醒大家，黃宜弘當年盡忠職守嘅表現。<br> <br> 金手指網誌： http://phatdat.blogspot.com </p></body></html>