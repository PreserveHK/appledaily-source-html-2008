<html><header><meta charset="utf-8"><title>股路縱橫：工行值得睇好短線可升兩成 - 郭兆誠</title></header><body><h1>股路縱橫：工行值得睇好短線可升兩成 - 郭兆誠</h1><p>單睇恒指收市，港股上周只係微跌79點，看似風平浪靜，但5個交易日原來已經歷了過山車式的暴跌急升，股民猶如玩笨豬跳，跳落去時，唔知幾時到底，彈上去時，又唔知幾時到頂。<br> 一個禮拜之內，市勢大上大落，恒指由前周收市的25201直插落去，到21709先定得住，暴挫3492點；其後反彈，恒指最高上番25243，又急升番3534點，先跌後升，夾埋超過7000點，少點心血，都會嚇到失魂落魄。<br> 上周五恒指重上10日線（24540）之上，而250日線（23542）亦失而復得，走勢初步回穩，以日線圖看，基本上形成小型頭肩底形態，頸線在25200水平。美股上周五大跌171點，本周初港股會借勢調整，形成右肩，整固完成後再破頸線阻力，九成機會可補回25824至25131的下跌裂口，初步阻力在26000，亦即20日線（25927）水平，若以頭肩底形態的量度升幅計，恒指更有機會重上28700。</p><p>今日有低吸機會</p><p>今個跌浪，恒指由31958到21709，共下跌10249點，若反彈跌幅的0.382、0.5和0.618，目標分別25624、26833同28042，現時50日線在27112（回落中），壓力頗大，個人認為今次反彈高位會在26000至27000範圍，完成後再試底。<br> 今日大升若調整，恒指在25000以下水平，將係低吸大好機會，博大市升多2000點，而個別股票更有機會上升二至三成。上周三開始的反彈，好多熱門強勢股都已有可觀升幅，例如建行（939）由低位4.89元彈上6.24元，升幅27.6%；中國聯通（762）由14.62元衝上18.34元，升幅25.4%。&#13;</p><p>呈現小型頭肩底</p><p>工商銀行（1398）由低位4.24元升上5.29元，升幅有24.7%，重上10日線（4.97元）同20日線（5.19元）之上，走勢亦形成小型頭肩底，今日可趁調整吸入，再升破5.29元頸線阻力，上升目標指向6.30元。<br> 去年10月底，工行高價7.49元，到上周二的4.24元，足足下跌3.25元，若反彈跌幅的0.5和0.618，股價可重上5.86元和6.24元，同形態量度升幅目標相若。大摩上周最新嘅報告，工行目標價係6.99元，而摩通及美林樂觀好多，目標價係8.20元及8元。</p></body></html>