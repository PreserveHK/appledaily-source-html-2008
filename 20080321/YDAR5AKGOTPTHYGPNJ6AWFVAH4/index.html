<html><header><meta charset="utf-8"><title>大內櫳　42吋長腿豪擺</title></header><body><h1>大內櫳　42吋長腿豪擺</h1><p>自年初開始，日系新車陸續抵港，要突圍而出一啲都唔易，唔搞多啲花臣都幾難引起注目，誰知日產卻出人意表地引入只屬小改款嘅TiidaSedan。其實並非日產今趟出奇招，只因TiidaSedan本來就被廣泛受落，所以廠方只以提升質素做新賣點。計我話，以Tiida夠晒闊落同有多項越級設備嘅內櫳，已經夠殺！<br><br>記者：梁美甜<br>攝影：王文忠<br>模特兒：Enrica&#13;</p><p>低價高享受</p><p>嚴格嚟講，08年小改版TiidaSedan改動不多，外觀更與上一代相若。咁改乜？引用廠方首席設計師谷中讓治所言：「主力提升產品質素！」外觀上只重新設計過車頭泵把、頭燈、鬼臉罩同尾燈。最搞鬼係嗰個3D立體尾燈，用外露燈泡突出立體感，令整部車嘅外觀就更趨活力及年輕感。<br> 新車改動主要集中內裝方面，車櫳依然保留上一代嘅寬敞同舒適度，頭頂及腿部空間十足，誇啲講句，200磅大隻佬都唔嫌窄，呢個優點，堪稱同級最強。新設計嘅中控台同操作介面、全新白底儀錶板兼提供燃油消耗訊息、真皮軚環、電動調校連記憶功能駕駛席以及全車皮椅等，全部都有越級水準。個人最Buy係張凳，唔好話有電動調校連記憶功能有幾巴閉，以十零萬車價嚟講，就肯定係一項豪華嘅配置嚟喇！屋企部車唔一定得一個人揸，一換人就要調校已經麻煩，如果仲要係手動嘅就更頭痕，電動兼有Memory，就省時方便好多喇！</p><p>行車時稍嘈</p><p>日產Tiida車系一向都標榜環保，新車當然唔例外，除新增廢氣感應系統嚟保持車廂空氣質素外，副偈依然沿用上一代嘅1.5公升HR15DE全鋁合金引擎，輕身高效率之餘仲有環保呢個優點，有效提高氣油燃燒，幫你慳番唔少！雖然只得1.5公升，非大排氣量房車，但搭配嘅CVTC系統，令部車喺低中轉時都可以輸出15.1kgm嘅扭力，109匹馬力行走市區游刃有餘。只係稍嫌隔音做得唔夠好，行車時就算開住冷氣，依然感到車廂內充滿嘈雜聲！</p><p>規格</p><p>引擎：1,498c.c.直四DOHC、CVTC<br> 馬力：109ps/6,000rpm<br> 扭力：15.1kgm/4,400rpm<br> 傳動：電子智能無段變速波箱<br> 尺碼：4,430×1,695×1,535mm<br> 車重：1,445kg<br> 查詢：合誠汽車（23688235）</p></body></html>