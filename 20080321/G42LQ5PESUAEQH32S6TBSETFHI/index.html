<html><header><meta charset="utf-8"><title>淫照風暴之欲罷不能<br>懶理阿Sa單打繼續晒命　Juno陪阿嬌玩到謝</title></header><body><h1>淫照風暴之欲罷不能<br>懶理阿Sa單打繼續晒命　Juno陪阿嬌玩到謝</h1><p>鍾欣桐（阿嬌）被淫照風暴徹底摧毀其玉女形象後，近日「人間蒸發」，拍檔蔡卓妍（阿Sa）連日來獨撐大局，但阿嬌緋聞男友麥浚龍（Juno）卻密集式寫blog狂晒「奴嬌戀」，阿Sa前日終於怨到出面，明寸Juno寫blog含糊累她答到攰，同晚她在會展單獨獻唱《飄零燕》時，直言感觸得想喊；不過Juno一於少理，昨日凌晨又更新網誌，暗示阿嬌陪他慶祝生日後，至今他仍感筋疲力盡，意氣風發繼續晒命。</p><p>淫照風暴後，女主角之一的鍾欣桐已玉女末路，演藝事業全線停頓，事業輸晒的阿嬌只餘下對她不離不棄的緋聞男友麥浚龍。曾大罵拍淫照者是「渣滓中嘅渣滓」的Juno，也擺明車馬力撐阿嬌，雪中送暖的行動令奴嬌戀急速升溫，不過獲愛情滋潤的Juno興奮過度，連日在網誌張揚其「豐功偉績」，令阿嬌拍檔蔡卓妍睇到眼火爆，忍不住向Juno開火還以顏色。</p><p>阿Sa感觸<br>唱《飄零燕》好想喊</p><p>寫blog成癮的Juno近日密集式更新網誌，以曖昧文字道出其「Juno戀嬌日記」，由2月14日情人節收到情人送的打火機開始，到終日陪佳人煲碟過日辰，以至到泰國小島慶祝生日，齊齊度過瘋狂時光，無不一一盡錄。同一時間，因阿嬌而無辜被波及的阿Sa，多次出席活動均要苦苦獨撐大局，Juno寫blog爆阿嬌行蹤，只令阿Sa煩上加煩，前日她終於發難寸Juno說：「寫blog可唔可以詳細少少？唔使引嚟外間咁多揣測，大家揣測又要我回應，真係好攰！」<br> 大前晚已返港的Juno顯然懶理阿Sa單打，繼續樂此不疲地在網誌上晒命。昨日凌晨他得戚地以「=)」為題更新網誌，意氣風發地說：「慶祝過後至今仍然筋疲力盡，哈哈。感謝各位，這真是快樂的時光，=)」。<br> 這邊廂的Juno「夜夜念奴嬌，癡得好緊要」，那邊廂的阿Sa卻欲哭無淚，前晚她又單獨到會展出席「IFPI香港唱片銷量大獎2007」，代表Twins領取十大銷量本地歌手及以《我們相愛6年》大碟打入十大銷量廣東唱片獎項，但捧獎的阿Sa笑容牽強，在獻唱Twins合唱歌《飄零燕》後接受訪問時，更道出真心話：「一個人唱時好緊張，好想喊，有幾句歌詞感觸，『然而剩我一個，更加飛得堅壯』，呢啲說話係我心聲。突然一個人面對咁多咁多嘢，都要學識堅強。𠵱家嘅我同以前有啲唔同，𠵱家要深思熟慮，我同阿嬌分開係暫時性，希望一齊再合作，𠵱家我早晚都有打畀阿嬌，感情仲好過以前，所以我好贊成霆鋒講嘅，經歷咗咁多事之後感情仲好。」<br> </p><p>不滿高調<br>「唔好令人猜測囉」</p><p>另一方面，阿嬌的經理人霍汶希（Mani）昨日在商台接受訪問，提到Juno高調寫blog爆奴嬌戀時，她說：「我諗佢都係想同啲自己嘅朋友分享，當𠵱家已經進展到係同傳媒去分享嘅時候，我都覺得係有少少……喺網上面佢自己寫嘅日記，係可能會比較詳盡啲囉，唔好令人猜測囉。」<br> 被問到阿嬌目前身在何方時，Mani說：「佢仲喺香港。」何時會到日本進修？她說：「我從來冇講過佢嘅進修地點，亦都係保密嘅，因為唔想任何人去打擾到佢。阿嬌𠵱家冇乜特別留意新聞，每一日都去學習，佢會學番跳舞。」Mani更強調Twins不會拆夥。<br> 採訪：葉雪、駱華齡<br> 攝影：陳順禎</p><p>曖昧戀嬌記</p><p>Juno奪得阿嬌芳心後，連日在blog內撰寫戀嬌日記，雖然故意含糊其詞，但已令其網誌瀏覽量攀上前所未有的高峯。</p><p>2月14日　情人節玩火<br> 有指阿嬌在淫照風暴爆發後匿藏Juno家中，情人節當天Juno張貼友人送贈的卡地亞火機，又謂「很喜歡那蓋子打開時所發出的聲音，很感謝」，似十分渴望向外公告與阿嬌的關係。</p><p>2月29日　收名牌銀包<br> 有指阿嬌繼續以名牌攻勢打動Juno，送出價值3,050元的名貴MaisonMartinMargiela銀包。Juno謂「其實自己近日一直也在尋找着新銀包替換的事情……很感謝」連Juno物色銀包等瑣事都瞭如指掌，送禮者非阿嬌莫屬。</p><p>3月1日　狂煲愛情片<br> 一向喜看動作片的Juno，一連數天貼出多套DVD的照片，並謂「同一時間出現那麼多的愛好實在是興奮的」其中一張DVD是正在上映的愛情片《真的戀錯了?!》（DaninRealLife），相信陪同阿嬌一同欣賞兼療傷。</p><p>3月16日　瘋狂小島行<br> 傳Juno陪同阿嬌離港散心，不久他便在blog張貼一張海島風景照，並感謝友人與他共度瘋狂時光。「我十分感謝你及你的家人對我們的關照，令我們非常享受。」明顯是急不及待向fans晒幸福。</p><p>3月17日　玩樂享人生<br> 再以InParadise為題上載一張旅行風景相，並說：「工作要搏，玩也要放，這就是人生，不是嗎？」從照片可推斷他身在熱帶地區，有指他當時與阿嬌在泰國一小島快活。</p><p>3月18日　生日謝愛人<br> Juno在24歲生日當天不忘更新網誌，表示慶祝活動持續，並感謝所有心愛的人。「致我所愛的人：在這戰場上，我們並肩作戰……我們團結一致，我愛你們。」繼續含蓄地向阿嬌示愛。<br> <br> Junoblog： http://www.think-silly.com/juno/ </p><p>娛樂資料庫：愛情得意事業盡毀</p><p>淫照風暴令阿嬌的純情玉女形象幻滅，誠信破產，事業陷入谷底，只有雪中送暖的Juno成為她唯一的得着。</p><p>‧adidas廣告由拍檔阿Sa接手〈圖〉<br> <br> ‧廸士尼樂園新年網上宣傳短片被抽起<br> <br> ‧曼秀雷敦潤唇彩廣告暫未獲續約<br> <br> ‧亮相《勁歌金曲》遭投訴<br> <br> ‧於《雪中送暖》籌款騷演出，接2,100宗投訴<br> <br> ‧電影《武俠梁祝》內角色被飛，由阿Sa頂上</p><p>‧電影《梅蘭芳》內戲份可能被全部刪走〈圖〉<br> <br> ‧已拍竣的電影《出水芙蓉》傳延遲上映<br> <br> ‧4月的演唱會要押後至9月，原先檔期由容祖兒取代<br> <br> ‧到深圳出席廣告商活動時，被男高層當眾錫面<br> <br> 資料來源：《蘋果》資料室</p><p>一網講盡：Fans嘆Juno好儍好天真</p><p>Juno與阿嬌拍拖一事，前者的fans反應不一，不過大部份都是潑冷水多於支持。<br> <br> 戶外教學：真正好儍好天真嗰個人係龍仔……<br> <br> 脆皮豬仔包：Juno真係好天真好儍~<br> <br> 香港自由行：Juno癡情得令人好感動。<br> <br> RobbieKeane：認真，一路都覺得Juno份人唔錯的。<br> <br> kkwgm：佢揀呢個時間同佢一齊，我相信係真嘅。<br> <br> 資料來源：香港討論區、高登討論區</p><p>娛樂資料庫：父蔭栽培潮Look起家</p><p>麥浚龍出道短短數年，但已經歷大起大落，近日因對牽涉入淫照風暴的女友阿嬌不離不棄，而再次成為焦點。02年在商人父親麥紹棠的大水喉支持下，Juno以一曲《愛上殺手》出道，每次現身均有大批瘋狂fans追隨，被指用高價聘職業fans。至03年中涉及廉署的「舞影行動」，令Juno的事業一度沉寂，至04年初才復出，但聲勢大不如前，他也極力擺脫偶像形象，改以潮人姿態出現。直到今年因對牽涉淫照風暴的阿嬌呵護備至，令其人氣與知名度急升。</p></body></html>