<html><header><meta charset="utf-8"><title>過百波子　獅城晒冷</title></header><body><h1>過百波子　獅城晒冷</h1><p>月中我曾到新加坡一趟，為嘅除咗係出席新一屆PorscheCarreraCupAsia賽事嘅新聞發佈會外，仲參加咗慶祝PorscheClubSingapore成立20周年嘅紀念活動。當日出席嘅「波子」數目超過100部，而款式更係多不勝數，而且佢哋仲喺到達前高等法院大樓附近嘅場地前組隊巡遊，車隊所到之處，途人都同一反應——眼定定！<br><br>記者、攝影：鄭達基<br>部份圖片由PorscheClubSingapore提供</p><p>巡遊全街昅到實</p><p>PorscheClubSingapore由88年成立至今已經有20年歷史，這些年來佢哋不斷壯大，吸納咗更多嘅會員之外，仲舉辦咗好多唔同類型嘅活動，例如MorningDrive，甚至連去馬來西亞Sepang賽車場跑番轉都有，活動範疇可以話係大得很。<br> 佢哋為咗慶祝成立20周年嘅大日子，特別舉行呢次大型嘅聚會。過百部唔同款式嘅Porsche先喺起點集合，然後再以車隊巡遊嘅方式浩浩蕩蕩咁出發，前往位於前高等法院大樓附近嘅目的地。當車隊經過市區主要街道嗰陣，唔少途人都對佢哋行注目禮，當中更有人拎出相機影低呢個難得一見嘅大場面㖭！另外，喺傳媒入住嘅酒店地下，大會亦展出咗分別係限量生產嘅CarreraGT、參加越野賽用嘅CayenneSTranssyberia，同埋新加坡唯一一部911GT3RSR，一樣惹來途人嘅目光㗎！</p><p>迷你Porsche搶先開戰<br></p><p>巡遊過後，車隊到達位於前高等法院大樓前嘅場地，一部又一部Porsche跑車魚貫駛入，並按唔同型號泊好，望落好有「晒冷」嘅感覺。喺會場另一角，又展出咗多部頗經典嘅Porsche跑車，當中包括成名作356及長青車系911等等。引得Fans們紛紛走過去參觀拍照，而我哋亦唔放過機會，猛咁影呢批咁經典嘅Porsche跑車啦！<br> 不過，我反而覺得小朋友玩得仲開心，點解？因為場中除有駕駛模擬器畀佢哋試吓揸住911戰車「落場」外，旁邊仲有一個專供小朋友玩嘅駕駛天地，唔只有專人教佢哋道路規則，仲可以揸住部迷你Porsche腳踏車扮晒型樣[!90A2]番轉。</p><p>夜間街道賽考車手
</p><p>拍攝過後，就係舉行PorscheCarreraCupAsia2008新聞發佈會嘅時間，會上廠方代表介紹咗今屆賽事嘅流程，但大家最關心嘅都係9月26至28日喺新加坡舉行嘅第9站賽事。因為今年A組同B組嘅參賽車手實力均等，名單包括本港車手歐陽若曦、李英健同馬義益（MatthewMarsh），另外仲有新加坡嘅莫永新等等，所選用嘅戰車則係08年版本。呢款新版911GT3Cup戰車主要改動在於一台3.6公升水平對向六汽缸引擎，馬力輸出增加20匹至420匹，加上扭力輸出同樣得到提升及波箱經過改良，競爭勢必更激烈！<br> 此外，由於新加坡賽道屬全新及由街道改成之外，仲罕有地喺夜間作賽，即使大會打足燈光，令照明同日間差唔多，但唔多唔少都會考起車手，話唔定到時會有出人意表嘅結果！</p><p>經典一族<br>914（1970）</p><p>六十年代推出嘅914，係取代原有912嘅新車，初期配用80匹馬力嘅1.7公升引擎，及後升級至呢部70年版本嘅2.0型號（110匹）。</p><p>911SCoupe（1974）</p><p>74年車嘅佢唔只外表Keep得好，就連210匹馬力嘅2.7公升水平對向六汽缸引擎都依然聲威力猛。</p><p>356A（1958）</p><p>火紅色車身、兼配用1.6公升引擎（75匹）嘅356A生於58年，由於車主經常同佢做保養，所以狀態同新車無分別。</p><p>近代好車<br>CarreraGT（2004）</p><p>延續經典Porsche跑車精神嘅CarreraGT，到今日都仲係咁受歡迎，612匹馬力嘅5.7V10引擎更係賣點所在。</p><p>CayenneSTranssyberia（2007）</p><p>以黑橙兩色示人嘅CayenneSTranssyberia，主要係用嚟參加RallyTranssyberia2007之用。</p><p>911GT3RSR（2007）</p><p>　睇佢一身戰鬥格外觀，就知道呢款911GT3RSR係用嚟落場嘅戰車，車尾一台3.8公升引擎，馬力輸出可以去到470匹咁多！</p><p>坐摩天輪觀F1賽道</p><p>我哋一班嚟自香港嘅傳媒，獲大會安排乘坐SingaporeFlyer。喺呢座最新嘅摩天輪入面，睇吓當地F1賽道嘅建造情況，而本港車手歐陽若曦亦有同行。升到半空時，我哋睇到摩天輪旁嘅維修站大樓仍在建築中，而另一邊曾用作國慶滙演嘅場地，亦開始進行改裝工程。席間，歐陽若曦指賽道較難跑嘅地方就係編號T18同T19嘅彎，因為兩個都係90度彎，快跑確實有啲難度。</p></body></html>