<html><header><meta charset="utf-8"><title>唱錯歌詞入錯key<br>小春認丟臉鞠躬道歉</title></header><body><h1>唱錯歌詞入錯key<br>小春認丟臉鞠躬道歉</h1><p>待嫁新娘胡蓓蔚，蜜運男士陳小春前晚在《勁歌金曲》齊齊笑住唱錯歌詞入錯key，陳小春重唱三次，最後向現場觀眾鞠躬致歉，他更形容今次失準是一次丟臉的錯誤；相反，經常走音失準的鄧麗欣，一take過錄完王菲的《愛與痛的邊緣》，她今次可謂吐氣揚眉。</p><p>小春前晚錄影《勁歌金曲》時，竟然忘晒形，唱錯歌詞入錯key，要三度重唱《怪你過份美麗》，令到現場觀眾等到不耐煩，當小春第三次成功錄完整首歌時，所有觀眾報以熱烈掌聲鼓勵，小春即刻向觀眾鞠躬賠禮。事後小春說：「太耐冇上《勁歌》，呢個係一個丟臉嘅錯誤。」</p><p>食龜苓膏降火</p><p>有拖拍之後，小春怒氣全消，人也變得心平氣和。他說：「阿彌陀佛，如果大家係真誠讚我，就多謝大家，但係好多嘢有苦自己知，不過，有事我會食龜苓膏降降火。」<br> 記者問小春，胡蓓蔚結婚在即，他又可想過為娛圈冲喜，他立即扮儍說：「喜事，快喇！新碟就出，慢歌多過快歌。」<br> 至於向來公認是實力派歌手的胡蓓蔚，今次竟然失手，需要重唱，問她是否因為快將出閣，嫁給單立文，所以心情緊張，她說：「結婚當然好開心，而3月28日是我嘅大日子，我哋好低調，連婚紗裙褂都唔着。而我班朋友會喺我結婚之前同我開個告別單身派對，結婚之後都唔會放假，因為有好多嘢做！」<br> 此外，一take過錄完《愛與痛的邊緣》的鄧麗欣，她為此十分開心，不過，令她更開心還有電影《我的最愛》大收，她說：「𠵱家票房有六百萬，到二千萬就會食番肉，我班朋友已經約我去食扒喇！」<br> 採訪：何慧斯<br> 攝影：陳俊強</p></body></html>