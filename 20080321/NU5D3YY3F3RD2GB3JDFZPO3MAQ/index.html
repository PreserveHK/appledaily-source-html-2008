<html><header><meta charset="utf-8"><title>PMP×WinCE　頂到半部Notebook</title></header><body><h1>PMP×WinCE　頂到半部Notebook</h1><p>一講到PMP（PortableMultimediaPlayer），好多人主觀覺得佢只係集聽歌、睇片、打機功能於一身，就好似身邊一個只會教你吃喝玩樂嘅酒肉朋友。韓國Cowon最近新返Q5W，首度溝入WinCE平台功能，5吋TouchScreen除一般「酒肉」功能，大家仲可以隨街Wi-Fi上網、攤喺床邊打WordPad、睇60GB數碼私相簿。今時今日PMP，真係強到有如半部Notebook放喺袋。<br><br>記者：朱崇德<br>攝影：林栢鈞<br>Model：Eunice</p><p>WinCE篤住打字上網</p><p>一般PMP玩落手都係膠膠哋，Q5W就以全炭黑金屬機身，配5吋大觸感式屏幕示人，玩落好有大廠格局。玩到咁High，原來佢唔止係一部能歌善舞嘅PMP咁簡單，機身內置有一顆AlchemyAu1250──600Mhz處理器，配128MBDDR2SDRAM，竟然仲行上WinCE平台！一開機就係平時用開嘅Windows介面，配合TouchScreen功能，除可用WordPad作文書處理，透過內置Wi-Fi連IE上網、Check電郵，甚至以機身內置的MSN同友人喪玩都冇問題！唯一要扣分，係機身只內置英文及注音輸入法，連最方便嘅手寫輸入都欠奉，要費啲周章搵其他廠商中文輸入軟件，亦係筆者認為佢只算半部Notebook原因。</p><p>PMP睇片聽歌13hrs</p><p>至於PMP功能，機身內置一個《CowonLauncher》的多媒體介面，使用時會完全跳出Windows，使用自家開發介面，用落感覺較慳系統資源，無論睇片、聽歌都一樣爽快好多！<br> 基本播片功能對應DivX、XviD、MPEG4、WMV等多種格式，以800×480、5吋闊屏高解像顯示，畫質絕對可以用精細來形容。核心處理器達600Mhz能力，睇片除感覺順暢外，跟機仲送埋色差、同軸、紅黃白線等聲畫輸出功能，駁LCDTV睇片、睇靚相都冇問題！而且機身內置的鋰電池，仲有7小時的播片續航能力，真係殊不簡單。此外，Q5W仲有MP3播放、收音機功能（聽歌使用時間可達13小時）；機頂設置有1W×2的喇叭系統，如果唔想嘈親隔籬，仲可以使用機身Bluetooth功能，直駁手機專用立體聲藍芽無線耳筒，相對一般PMP真係不知High幾多倍！</p><p>CowonQ5WProfile</p><p>LCD：5吋觸感式；800×480/1,670萬色<br> 對比度：500:1<br> 光亮度：200cd/m2<br> CPU：AlchemyAu1250600Mhz<br> RAM：128MBDDR2SDRAM<br> 系統：WinCE5.0Professional<br> 硬碟：1.8吋60GB<br> 電源：內置鋰電池<br> 使用時間：7小時（Video）、13小時（Audio）<br> 尺寸：138.8×88.5×20mm<br> 重量：380g&#13;</p><p>查詢：<br> A-Grade（21528000）<br> 深水埗福華街146號黃金電腦商場地庫43號B</p></body></html>