<html><header><meta charset="utf-8"><title>隔牆有耳：立法會Wii嘩大亂鬥 - 李八方</title></header><body><h1>隔牆有耳：立法會Wii嘩大亂鬥 - 李八方</h1><p>任天堂嘅電子遊戲機Wii易用易玩，大人細路都着迷，唔少人都買番部看門口用嚟招呼親戚朋友，呢股Wii熱潮終於吹到立法會，今年5月立法會舉行打Wii大比拼，議員都玩埋一份。</p><p>議員記者鬥打Wii</p><p>立法會忽然變機竇，係因為舉行議員記者同樂日。同樂日有多年傳統，係做立法會新聞嘅記者同議員聯誼活動，以前喺運動場搞球賽同競技，近年從簡食餐飯就算，今年可能因為主席范太告別，有關方面發大嚟搞贈興，加插幾個遊戲項目，包括問答比賽同無火煮食大賽，八方最有興趣係議員同記者比賽打Wii。<br> Wii係後生仔玩意，記者可能佔上風，八方聽聞議員唔多熟悉，只有個別議員間唔中同仔女親子玩吓，不過Wii易上手，如果議員秘密練兵，殺記者一個措手不及都唔係冇可能，而個別項目，八方恐怕議員隨時玩得叻過記者。<br> 白鴿黨主席何俊仁之前俾人襲擊，打到爆晒缸，佢有實戰經驗，如果玩《WiiSports》個打拳game，八方相信一般人未必係佢對手，就算佢唔識避，至少唔怕俾對手打，仁哥勇字當頭，打輸罷就，邊個夠佢砌先？前主席高達落場又唔同，佢俾人兇即刻報警，八方一於叫行家有樣學樣，開賽前兇佢「係咪想死？」實嚇到高達掉頭走。<br> 《WiiFit》有個遊戲好有挑戰性，八方怕玩又鍾意玩，就係行鋼線，如果議員想贏呢個遊戲，千祈唔好派劉千石或「劉千石化」嘅馮檢基上陣，因為佢哋係踩鋼線失敗人辦；搵陳太玩最啱，佢又要爭取普選又要同北京溝通，玩平衡出神入化，win梗。<br> 至於呼拉圈遊戲，有人指腰骨柔軟嘅富貴黨田少最在行，因為佢身段柔軟到由功能組別轉戰直選，如果佢示範箇中秘訣，應該對黨友劉健儀有一定啓發作用，如果劉健儀學識放軟身段，相信對直選冇咁抗拒。</p><p>保皇黨碌齡輸梗</p><p>另一個好多人沉迷嘅遊戲係打保齡球，碌齡最忌偏埋一邊，但又要識得運用巧勁落「西」，好蝦人玩，保皇黨譚耀宗之流言行成日側埋一面，玩呢個game凶多吉少碌落坑；八方認為范太先係高手，明明係阿爺嘅人，卻又表現得好中立，政治手腕令人嘆為觀止，碌齡實贏到開巷。今次比賽冇講明唔畀請外援，議員隊如果搵李國章幫手就最啱，講到喺立法會打機，邊個叻得過佢先！<br> <br> mailto:pf_lee@appledaily.com</p></body></html>