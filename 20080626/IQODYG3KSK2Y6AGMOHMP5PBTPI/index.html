<html><header><meta charset="utf-8"><title>隔牆有耳：公民三女將　赤腳拉票 - 李八方</title></header><body><h1>隔牆有耳：公民三女將　赤腳拉票 - 李八方</h1><p>近排香港天氣陰晴不定，噚日朝早天文台更一度發出紅雨警告，公民黨三名已表態出選女將，由黨魁余大狀領軍，同埋陳淑莊Tanya、容詠嫦Amy上陣，風雨不改堅持落區派單張，結果變晒落湯雞，十分狼狽。</p><p>風大雨大企街濕透身</p><p>噚日係三人第一次齊齊出動派單張，選擇喺中產票倉太古城初試啼聲，風大雨大企喺街上派單張，誠意搭夠，都有唔少人伸手接佢哋張傳單，企街無耐幾人就混身濕透，Tanya索性除埋對鞋，赤腳派單張，相信創香港選舉拉票先河。<br> 公民黨選舉工程啓動，三人同時推出「公民拍檔，理想選擇」嘅競選網站，內容包括三人資料，余大狀大讚兩名黨友唔使多講，Amy自稱有「秋菊」同「小辣椒」外號，就真係唔講唔知嘞。三人聲稱排位未定，而根據網頁三人文章排序，依次係陳淑莊、余若薇及容詠嫦，咁安排有乜玄機，大家可去網址參詳 http://www.civicpartners.hk。 </p></body></html>