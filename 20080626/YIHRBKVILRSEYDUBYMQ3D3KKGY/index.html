<html><header><meta charset="utf-8"><title>中環在線：風神壓頂深圳股照炒 - 李華華</title></header><body><h1>中環在線：風神壓頂深圳股照炒 - 李華華</h1><p>颱風「風神」襲港，噚日高掛8號風球，到臨近晏晝先至改掛3號強風信號。人命關天，港交所（388）朝早休市，散戶上晝冇得炒股，到晏晝先至復市。<br> 唔知係香港人特別錫身，定係祖國同胞，銀要緊。雖然風神直情登陸深圳，但深圳交易所毋懼颱風威脅，發揮祖國搵銀精神，「市照開，股照炒」，喺「風神」嘅正面吹襲下，仲越炒越旺，跑贏港股，對深圳散戶嚟講，「風神」簡直變咗「股神」，慢吓手仲係「財神」㖭！</p><p>技術故障才停市</p><p>其實𠵱家交易都已經電子化，咁究竟係香港追唔上時代，吓吓都要有人返工先可以開市，定係大陸人唔怕危險最緊要賺錢呢？華華相信唔係。不過，係咪無論掛幾多號波，深圳股市都照開呢？答案：係！<br> 喺大陸，颱風預警信號分為4級，分別以藍、黃、橙、紅4個顏色劃分，噚日深圳就發出黃色預警，即係平均風力達到8級以上，不過，根據《深圳證券交易所交易規則》，佢哋只會喺「不可抗力、意外事件、技術故障」嘅情況下先至會停市，打風除非吹冧佢哋嘅交易系統搞到技術故障，如果唔係，話之你紅色信號都掛埋，股市照開。<br> 好似舊年9月，上海俾達16級風力嘅「韋帕」正面襲擊，需要發出紅色預警，上海交易所仍然毫無懼色，照舊開市，不過呢個颱風為上海股民帶嚟嘅唔係財氣，當時股市下跌29點。<br> <br> 電郵：mailto:LiWaWa@AppleDaily.com</p></body></html>