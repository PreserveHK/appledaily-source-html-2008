<html><header><meta charset="utf-8"><title>蘋果批：不負責家長好似禽流感？</title></header><body><h1>蘋果批：不負責家長好似禽流感？</h1><p>蘋果批Online<br>今天《蘋果批Online》六時開騷：鄭家富講通脹Click入http://pie.appledaily.com收看<br>歡迎透過web-cam即時發表意見或致電29908648安排親身上場<br>電郵：mailto:pie@appledaily.com網誌：http://pieatapple.wordpress.com</p><p>管教子女，係父母嘅責任，因為只有父母先最了解、最愛護子女。但部份傳媒「知識分子」，卻捉住一啲極端嘅個別例子，指𠵱家嘅父母越來越唔識教細路，仲指情況好似疫症咁，要政府立法強制家長點去教仔……主持：楊卓華高明輝
</p><p>1〉不負責任病毒?</p><p>天水圍小姊弟爬樓事件之後，社會廣泛討論，其中唔少借題發揮，將事件講到係一個社會普遍問題，包括商台烽煙節目《在晴朗的一天出發》主持黃永。</p><p>「𠵱家我哋睇到，不負責任嘅家長，就好似啲禽流感咁樣，不斷咁變種……既然（政府）對禽流感都咁小心，冇理由照顧小朋友冇照顧啲雞咁緊張㗎；係咪應該防患於未然，去睇番究竟有幾多不負責任家長？」<br> ──商台節目主持　黃永</p><p>2〉香港嘅「不負責家長」好似禽流感咁蔓延？</p><p>社會福利署署長余志穩<br> 我唔覺得好似疫情或者禽流感咁嚴重。社會對兒童嘅關注多咗，以前閂埋門打仔冇乜人知，但𠵱家如果有咁嘅事發生，老師、社工等都會好關注，我哋即刻就會知道，係個認知同關注多咗，所以（個案）好似多咗咁樣。</p><p>3</p><p>但好多「知識分子」藉今次事件要政府全面「監控」家長，搵出全港有幾多不負責任家長，又要政府立多啲法強制「教育」家長。</p><p>余：<br> 素來都有討論應唔應立例，禁止家長獨留子女在家。但今次事件就同獨留在家無關。如果屋企有細路哥，係咪一定要強制裝鐵閘同窗花？我覺得係過份咗，因為一般細路哥，最好嘅做法就係教佢乜嘢係危險，乜嘢唔應該做，唔係樣樣都要落鎖；一個自由嘅地方，唔應該吓吓立例限到咁死……如果（強制）你鎖死或者焊死咗個窗花，火警嗰時亦可能出現問題。</p><p>你認為喺管教兒女方面，政府應該扮演乜嘢角色？</p><p>余：管教兒女，係父母嘅責任，亦係父母嘅權利。一般情況嚟講，社會，包括政府，應該尊重父母嘅決定，由佢哋嚟決定點樣管教或教育細路哥；但係如果佢哋疏忽照顧，令到細路哥受到傷害，社署就有責任介入……（但無論）根據人權公約又好，根據一般倫理又好，始終係由父母照顧細路哥係最好。
</p></body></html>