<html><header><meta charset="utf-8"><title>隔牆有耳：風大雨大我走先 - 李八方</title></header><body><h1>隔牆有耳：風大雨大我走先 - 李八方</h1><p>獲阿松力薦加入政府嘅肥馬，六年前喺一個高掛8號波嘅日子鞠躬道歉，大家以為佢係短途馬，原來佢韌力十足可以跑長途，董落曾上都有得留低，可惜發現隱疾要提早離場。六年後佢公佈辭職，巧合地又係一個8號風球襲港嘅日子，近排香港天氣惡劣，煲呔政府更陷入風雨飄搖之勢，特首民望急挫跌穿60分，風大雨大之際肥馬堅持離開，難免令人諸多聯想。<br> 肥馬噚日喺記者會，誓神劈願話辭職完全係因為健康問題，然而佢呢個病冇即時生命危險，咁講唔易令人信服，佢一於講「耶穌」以示別無用心。肥馬強調決定辭職前，同家人商討過無數次，大家仲一齊祈禱，令佢心存平安，所以就算知道個腦有事，都冇愁眉苦臉、憂心忡忡，甚至覺得因禍得福，「當然呢啲咁嘅禍，我都唔想見到。我𠵱家係完全冇事，行得、食得、飲得、打得，我指係打波。」<br> 佢又話得悉患病過程係神嘅安排，本來係醫久咳，照肺後醫生提議佢做埋其他檢查，結果「隨便」照埋個腦，就發現呢個隱疾，「如果唔係呢個安排，冇可能發現到。」神安排佢知道身患隱疾，肥馬好似牧師鼓勵信徒咁，大講做人道理，以仙股事件為例，話遇到挫折都唔可以氣餒，要喺逆境中求生路，「彩虹係喺大雨後先會出現。」</p><p>望有更多時間事奉教會</p><p>肥馬感謝神恩，佢話要多謝佢老婆，因為佢太太係虔誠基督徒，精神上畀佢好大支持，而佢兩個女亦好關心佢。佢又透露大女本來係一個牧師，最近先卸任，不過將來會繼續喺教會事奉，佢自己亦希望花多啲時間做教會工作，更話已經有唔少人邀請佢做見證，藉講述發現患病神奇過程，去鼓勵人信教。<br> 開口埋口講神，有行家話噚日個記者會都幾似宣教佈道會，相信肥馬日後輕易勝任做見證工作。佢忙於事奉教會，唔知有冇時間應酬政客，事關各黨派都話要歡送佢，自由黨林健鋒話已約肥馬星期日打golf，民主黨就約定佢去鯉魚門食海鮮，作為歡送宴，不過肥馬話要節制飲食，又唔可以多飲酒，呢餐歡送海鮮餐，相信要就住嚟食。<br> mailto:pf_lee@appledaily.com</p></body></html>