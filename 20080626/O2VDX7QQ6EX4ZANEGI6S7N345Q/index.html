<html><header><meta charset="utf-8"><title>隔牆有耳：肥馬親身撐港產片 - 李八方</title></header><body><h1>隔牆有耳：肥馬親身撐港產片 - 李八方</h1><p>肥馬表示三個月前就知道腦有隱疾，只係一直唔公開，佢如常工作，外人確係唔察覺有任何異樣。今年4月佢出訪浙江時，忽然去橫店探班，為拍攝電影《奪標》嘅工作人員打氣，事隔兩個月傳出佢因病辭職消息，好多人都愕然。<br> 肥馬同唔少娛樂圈人士有交情，導演徐小明話肥馬探班，香港工作人員都覺得有他鄉遇故知感覺，又讚肥馬支持香港電影業，幾年前業界喺上海參加一個展覽會，肥馬半夜都到會場打氣，佢話咁勤力官員因病辭職，十分可惜。<br> 得悉患病後，肥馬話要節制飲食，詹培忠卻指佢繼續暢飲紅酒，肥馬噚日澄清，話自己好聽醫生話，真係唔敢多飲。老詹可能飲大咗，一時糊塗都唔出奇。</p></body></html>