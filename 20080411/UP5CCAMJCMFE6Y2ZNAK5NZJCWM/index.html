<html><header><meta charset="utf-8"><title>拉闊足球場：棄用老將　阿仙奴臨尾香 - 藍鑽石</title></header><body><h1>拉闊足球場：棄用老將　阿仙奴臨尾香 - 藍鑽石</h1><p>今集3大討論重點：<br>1.阿仙奴隨時四大皆空，原因何在？<br>2.曼聯能否成為雙料冠軍？<br>3.意大利波悶不可言？</p><p>由歐聯英超雙料冠軍在望，到現在幾乎肯定四大皆空，在周日作客決戰曼聯之前，《拉闊足球場》讓讀者討論一下小「兵」為何會臨尾香。結果大部份讀者都怪責雲格不斷放走老將，最後「自毀長城」。</p><p>Marco點睇</p><p>今個星期嘅「曼阿」戰，我認為以紅魔的近況不勝無歸；尤其是曼聯之後仲要作客車仔，為免夜長夢多，今仗一定全力出擊。<br> 曼聯進攻瓣數極多，對住維拉同利記等強隊，都可以輕鬆大勝；反而阿仙奴就和波失分，可見呢班小「兵」點都唔夠曼聯穩定。好多人都讚阿仙奴夠韌力，不過比起曼聯嘅從容不迫，都仲有距離。<br> <br> 金句：講運，都係曼聯好啲，你睇羅馬球12碼就知啦！<br> <br> Marco貼士<br> 星期六61祖雲達斯2:1AC米蘭（9倍）<br> 星期日37曼聯2:0阿仙奴（7.5倍）<br> 星期日57國際米蘭1:0費倫天拿（5.5倍）</p><p>金水點睇</p><p>今集除咗我之外，冇乜人支持阿仙奴；我捧兵工廠，因為佢哋今季只係輸過兩場，今仗至少不敗。正因曼聯失分，會造就車仔可以後上封王，粉碎曼聯嘅雙料冠軍夢。兵工廠死因？因為缺老將，所以發揮欠穩囉。<br> 意甲不嬲都咁悶，因為隊隊都講求防守，最衰係強隊又唔穩陣，極之難賭，所以真係冇乜興趣。<br> <br> 金句：意甲隊最耍家十字聯防，梗係悶啦！<br> <br> 金水貼士<br> 星期六61祖雲達斯2:0AC米蘭（10.5倍）<br> 星期日37曼聯1:2阿仙奴（12倍）<br> 星期日57國際米蘭3:1費倫天拿（10倍）</p><p>Koo點睇</p><p>季尾波要講鬥志，所以今次我會捧米蘭雙雄。事關國米要爭冠軍，戰意唔使懷疑；至於AC要爭入前4，亦都捧得過！意甲波真係幾悶，因為乜都要防守行先。<br> 我成日講家有一老、如有一寶，所以阿仙奴嘅死因就係放走太多老將，成隊都以小將為主，搞到隊波唔夠穩定。至於雙冠美夢，曼聯喺歐聯過到利記先講啦。<br> <br> 金句：呢排買米難，咁今日梗係買米蘭雙雄啦！<br> <br> Koo貼士<br> 星期六61祖雲達斯0:2AC米蘭（13倍）<br> 星期日37曼聯2:2阿仙奴（14倍）<br> 星期日57國際米蘭2:0費倫天拿（7.5倍）</p><p>講波有禮送</p><p>係呀，只要你以webcam打入傾波，不但會由我哋代買3串7波膽，講得最好嘅一位仲可以得到車路士馬球衫，咁筍，快啲上網登記啦！<br> <br> 《拉闊足球場》下次舉行日期：17/04<br> <br> 想參加？即上 http://soccer.atnextcom/jp/soccer <br> <br> 節目重溫： http://sport.appledaily.com </p></body></html>