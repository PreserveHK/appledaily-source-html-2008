<html><header><meta charset="utf-8"><title>轆Book：75萬圓Benz跑夢</title></header><body><h1>轆Book：75萬圓Benz跑夢</h1><p>市道唔好，換車意欲史上最低，其實好多人勒住荷包，只係受大圍氣氛影響，但請放心，香港人仍然大把錢，換夢想Dreamcar，有時只需要一個藉口。今日精選兩架Benz跑SL500，一架夠新、一架夠抵，硬頂開篷斯文瀟灑集一身，欲一嘗擔天望地Benz跑夢，要乜理由推波助瀾，悉隨尊便。<br><br>記者：徐影龍<br>攝影：陳陶鈞<br>Model：Eriko@StageModels</p><p>七五折嘗黑色誘惑</p><p>夢想Dreamcar，十居其九會揀林寶同拉利，揸二、三百萬車仲唔係夢想？不過呢啲唔會係你車庫唯一一架車，亦即無千萬身家都唔會考慮。識車之人，會貼近現實一點，百零萬開篷Benz跑，有姿勢有實際，開住個篷抬頭望藍天白雲，散心兼減壓；昅住地下路面，踩大油門，5.0LV8引擎，搭埋7G-Tronic波箱，值得信賴，306匹馬力稍稍發力，成條公路最搶眼都係你。<br> 08最新Facelift剛上場，大膽放棄經典，換上L形頭燈，但好多Benz迷卻仍鍾情Facelift前嘅四眼花生燈，最合時勢係改款前順應減價，吸引力再上一重。呢架黑色SL500，屬07/08Facelift經理車，有齊5輻式18"胎軨、電鍍鬼面罩，落地一年，新車價由170萬減到𠵱家140萬有找，Benz二手價一向企硬，好難劈到咁低，車行SalesStephen話做緊特價，只此一部喎。七五折出部近乎新車一樣嘅SL500，夠資格向財務大臣要求撥款喇。</p><p>04車劈到半價</p><p>儘管SL-Class屬神枱級Benz跑，但過百萬車價始終非凡人所能接受，自由車行推介另一筍盤，04年SL500，行車里數只有23,231公里，由當年新車價約150萬，劈至75萬，足足平一半！以為大撞過先有咁抵，點知Sales話又係搞緊特價，全車無凹無花痕，除咗車身顏色、胎軨、電鍍鬼面罩同內櫳襯色外，基本上同之前架08SL500一樣咁新淨，連最易出事嘅硬頂摺篷，實地測試過，兩者開篷時間都係約12秒，相差唔夠0.2秒，學Stephen話齋，揸得Benz嘅九成以上好錫車，就算劈起上嚟都會就住副偈，車內車外保養得宜，所以自由車行啲二手BenzKeep到咁企理。<br> 睇番架04年SL500，銀藍車身唔算熱門顏色，但對比大路黑色，感覺上較Young，亦更得我歡心；鬼面罩無做銀邊電鍍，Fine，跟車身顏色統一番，一樣咁順眼。只係稍嫌18"多輻式合金軨，不及新嘅五星軨咁Sharp啫，同Stephen傾吓，可能有得平價換番四條更啱心水嘅都唔定。</p><p>BenzSL500規格表</p><p>引擎：4,966c.c.V8DOHC<br> 馬力：306hp/5,600rpm<br> 扭力：46.9kgm/2,750-4,250rpm<br> 傳動：7G-Tronic半自動波、後驅<br> 查詢：自由車行（23896102）</p></body></html>