<html><header><meta charset="utf-8"><title>業績公佈附送同行比拼表<br>中環在線：陳裕光奇招踩大快活 - 李華華</title></header><body><h1>業績公佈附送同行比拼表<br>中環在線：陳裕光奇招踩大快活 - 李華華</h1><p>大家樂（341）中期業績盈利保持雙位數增長，兼且派特別息慶祝40周年誌慶，真係可喜可賀。不過唔知有心定無意，睇到同係由羅氏宗親建立嘅大快活（052），早兩個禮拜前派嘅成績表，盈利倒退兼削減派息，樂記噚日喺記者會，就專登派咗張「同業對比」嘅powerpoint，將兩間公司嘅中期業績做比較，仲抵死到用螢光筆highlight埋活記盈利及股息倒退畀記者睇。<br> 樂記主席陳裕光解釋，咁做只不過畀大家有個更好嘅「參考」，咁華華只好代人家講句「多謝晒」。</p><p>基金經理都幫襯</p><p>講番香江經濟，魷魚香最重嘅金融界，家陣人心惶惶，樂記主席話時移世易，好多基金經理由以前去酒店食飯，轉咗嚟幫襯快餐店；至於打工仔就捱住肚餓等到下午茶時段先食中午飯，或者唔加錢轉餐飲，攞杯熱滾水算數。不過，快餐業晚市確係差咗，所以樂記已經將優惠時段提早啲，由夜晚8點半推前到8點，吸納多啲客仔。</p><p>敵我分明讚拍檔</p><p>經濟衰極，快餐業仲有生意做，不過啲高檔食肆就冇咁好彩，陳裕光話，佢哋執笠嘅數目多到得人驚，仲衰過沙士時期。講到呢度，佢又趁機讚埋策略夥伴稻香（573）係「火鍋專家」、「單價合理」喎，樂記將朋友同敵人真係分得好清楚。<br> <br> 李華華<br> mailto:LiWaWa@AppleDaily.com</p><p>同業對比</p><p>大快活<br> 中國分店：12<br> 其餘分店：92<br> 營業額：$742million<br> 除稅後溢利：$46million<br> 營業額增長：+6%<br> 溢利增長：《-11%》<br> 股息：《-47%》<br> <br> 大家樂<br> 中國分店：15<br> 其餘分店：536<br> 營業額：$2,342million《3X》<br> 除稅後溢利：$200million《4X》<br> 營業額增長：+12%<br> 溢利增長：+15%<br> 股息：+100%	</p></body></html>