<html><header><meta charset="utf-8"><title>中環在線：趙世曾出動私伙谷賣樓 - 李華華</title></header><body><h1>中環在線：趙世曾出動私伙谷賣樓 - 李華華</h1><p>一號九龍山頂，聽個名都架勢。呢個荃灣豪宅新盤由趙世曾嘅卓能集團（131）發展。講開個盤，華華都覺得佢生不逢時，錯過咗今年旺市嘅最好時機，金融海嘯搞到個市死咁滯，𠵱家攞出嚟，想賣個靚價都唔易。趙博士點會唔識計數，加上又唔等錢使，所以將佢轉為服務式住宅，收住租先，等遲啲個市好番，再賣都未遲。<br> 舊年趙世曾為咗宣傳呢個盤，拖住32位嚟自世界各地嘅美女搞記招。佢今次更出動埋私伙──唐伯虎字畫、明朝皇帝御用花瓶、玉器同埋陶瓷等等。呢批古董會喺今日樓盤現樓展出，遲啲仲會喺內地同馬來西亞成立嘅趙世曾博士博物館畀人參觀。</p></body></html>