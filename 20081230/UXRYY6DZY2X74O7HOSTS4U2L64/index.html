<html><header><meta charset="utf-8"><title>轆Book：<br>車壇散打　豪華拳血併抵玩掌</title></header><body><h1>轆Book：<br>車壇散打　豪華拳血併抵玩掌</h1><p>今日嘅對壘，可以話係勢均力敵！對壘雙方都有強大Fans陣容，而且驟眼睇嚟，兩者嘅外形同級數都相若，HONDASTREAM同MAZDA5呢對小型七人車中嘅人氣王，將要鬥個你死我活？睇賣相、講操控，呢部STREAM頂級版贏晒，不過睇埋二手價MAZDA5平成幾萬，又筍好多。戰況暫時難分高下……<br><br>記者：黎頌詩<br>攝影：陳盛臣<br>Model：Winnie<br>查詢：22621118（大昌行易手車）</p><p>睇樣STREAM贏型仔</p><p>老生常談：「後生可畏」，不過喺汽車身上，一樣管用！眼前嘅STREAM，07車，比起年長兩歲嘅05年MAZDA5，賣相明顯更佔優，不但年輕，而且係頂級RSZ版，獨有鬼面罩設計同包圍都比普通版醒目。齋睇樣，唔使問STREAM勝！<br> 比拼焦點轉到內櫳，軚環、中控台一拼，對唔住，STREAM又贏。MAZDA5整體感覺相當簡約，三圓錶板同三幅式軚環都幾有跑味，不過STREAM更有時代感。雖然STREAM為雙圓錶板，但軚環賣相奪目，即時扭轉劣勢，再加上波箱只佔中控台下方一小部份，比MAZDA5佔嘅空間少上一半多，喺視覺上同所佔空間兩方面，STREAM都佔優。座椅級數反而難分高下，STREAM嘅桶椅的確跑格濃烈，而MAZDA5就以真皮座椅搶分！邊個贏？有型定高級，悉隨尊便。</p><p>論實力MAZDA5勝舒適</p><p>靚樣無疑有討好人嘅本事，不過作為以實用定位嘅車，舒適同操控性都係攞分要點，兩部車就換個角度再較量！先講舒適實用，同樣有開揚天窗嘅MAZDA5同STREAM都貫徹「小型」嘅特點，由於要保持車身Size跟一般房車相若，所以內櫳空間有限，尤其最後排，一般極窄，不過經我哋嘅長腿Model實試，發覺MAZDA5第三排較STREAM舒適，主要係頭頂壓迫感較小再加上有電趟門，上落亦較STREAM容易，MAZDA5搶回一局。最後係操控。MAZDA5嘅操控感和房車相近，靈活性同紮實感都表現出色，STREAM本來就以操控見稱，贏面較大，今次仲有頂級版7前速自動波加好玩嘅加減波撥片，走彎加速，表現更勝MAZDA5，又贏。無得鬥？MAZDA5有撒手鐧，折讓率同車價，都大勝STREAM。</p><p>MAZDA5Premium</p><p>傳動：4前速加減波<br> 年份：05<br> 引擎：1,999c.c.<br> 馬力：145ps<br> 傳動：4前速自動波<br> 行車里數：50,105km<br> 手數：1<br> 售價：$135,000<br> 當年新車價：約$199,990</p><p>HONDASTREAM2.0RSZ</p><p>年份：07<br> 引擎：2,000c.c.<br> 馬力：150ps<br> 傳動：7前速加減波<br> 行車里數：9,751km<br> 手數：1<br> 售價：$189,000<br> 當年新車價：約$219,880</p></body></html>