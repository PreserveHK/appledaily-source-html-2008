<html><header><meta charset="utf-8"><title>轆Book：<br>長測大櫳Q仔　除夕開P掃禮物</title></header><body><h1>轆Book：<br>長測大櫳Q仔　除夕開P掃禮物</h1><p>早喺七月Qashqai初來甫到時，已經覺得佢甚為好玩，就連當日試車嘅飄移高手James都讚不絕口，話副偈好玩天窗大，劈玩數星星都好OK。除夕同新年咁多Party，又要跑來跑去買禮物，忙到暈，好彩有日產Q太郎做伴，紅噹噹仲鬼咁老利㖭！<br><br>記者：梁美甜<br>攝影：王文忠<br>Model：Kathy&#13;</p><p>流動P房</p><p>趁呢輪多節目，向代理借Q仔做Partner，跑勻九龍同新界入貨兼開Party，點解佢叫Q仔？先入為主覺得Qashqai好玩，上次試車落住大雨片彎濺水灘，都穩定兼指向性高，有信心；SUV車身高內櫳大置物位多尾廂容積高，大到可以放兩Set高爾夫球袋，要放大大細細禮物同Party用品，更加係濕濕碎喇。<br> 掃貨唔憂無位擺，而最最最盞嘅係Qashqai以SUV車款而言，擁有1,040×880mm堪稱同級最大嘅天幕天窗，雖然Peugeot係天幕天窗鼻祖，但無一款車有PanoramicGlass嘅同時，車身高度達1,610mm。<br> 多幾分體貼，夜晚揸出尖東睇夜景同燈飾最盞，遊住車河唔怕同人迫之餘，巨型天幕亦令全車人可一同欣賞靚靚街景同燈飾，儼如變身流動Showroom。&#13;</p><p>一缸踩500仲有剩</p><p>日頭開住天窗穿梭各大商場掃貨，高度亦一定夠入停車場，身高腰線低睇位容易，獨自上路跑大直路絕對有氣有力，加速亦見爽快。之不過FullLoading坐足5個人時，加速反應稍緩，但無損敏捷度，對路面反應依然好快，最印象深刻係跑咗段西貢，車少自不然行得爽啲快啲，自己就好Enjoy，但苦了後座乘客，仲話拋到有啲暈。Sorry，一時無留意懸掛偏硬，後排又無桶椅，難免略拋。<br> 攞車見油錶有成14格（16格為滿），幾日來跑出跑入行咗幾百公里都仲未見油燈着。咦？副全新鋁合金MR20DE2.0公升電油偈，唔係四驅而係前輪驅動，比4WD慳油襟行，加上搭配XTRONICCVT無段變速連加減波箱，真係幾慳油，天氣凉咗初初唔開冷氣行成日都唔係點見個油錶跌，跑到444km之後終於見油燈着，呢個時候都仲有兩格油剩，咁，一缸油咪隨時行到五、六百公里？仲要係SUV車喎？計落每公里唔使$1，仲要係2.0中型車喎，真係可以嗌多幾個Friend繼續開P都無「油」怕！</p><p>規格</p><p>引擎：1,997cc直四<br> 馬力：137ps/5,200rpm<br> 扭力：20.4kgm/4,400rpm<br> 傳動：XTRONICCVT附手動六速+/-模式<br> 查詢：合誠汽車（22621088）</p></body></html>