<html><header><meta charset="utf-8"><title>改造賓架基因 - 左丁山</title></header><body><h1>改造賓架基因 - 左丁山</h1><p>以前八號仔電盈股價大跌，不少散戶投資者一路埋怨至今，連李澤楷都鬧埋，其實世界上冇一位大股東想自己隻股票跌嘅，股價跌，最大損失者就係大股東。電盈之大跌，一與科網股泡沫爆破有關，只怪當年一啲互聯網分析師盲目吹捧，吹到過晒龍，二與電訊股擁有之固網系統日益失去價值有關，人人都用流動電話之時，固網就成為雞肋資產，中移動之成為股王，皆因中移動毋須投資巨額金錢在鋪設固網與維修固網方面，盡得競爭之利。加拿大之北方電訊自科網股爆破之後，股價亦曾跌到殘，基本理由與電盈相同，只係加拿大北方電訊冇一位李澤楷大股東而已。左丁山從來未曾持有電盈股票，對此股票冇乜感情，假如電盈私有化成功，散戶出售股票，攞番四元二角現金，改為投資其他股票，收復失地嘅機會大好多。</p><p>最弊左丁山持有滙豐，而滙豐股價大跌對全港之影響，遠遠超出八號仔，但滙豐何曾有一位主席係李澤楷？賓架Ｗ亦長期擁有滙豐股票，對此甚為心焦，因為佢更加明白銀行好難賺錢。賓架Ｗ話：「利息咁低，同業拆息無利可圖，滙豐擁有最多存款，受零息傷害最大；𠵱家賣產品賺fee，基本上已經停頓；借錢畀中小企，其實呆壞賬已經不少，內地香港廠商倒閉者不計其數，起碼有一萬間，欠下嘅貸款好難清算。我哋知得比政府更清楚啦，我哋係好難削減優惠利率㗎嘞，一於盡量頂住，按揭利率在三厘與三厘二五之間，已經低過美國嘅按揭利率四厘半至五厘半，一啲評論員鬧我哋唔減息，實在係無知之談。大企業借錢早以HIBOR（香港同業拆息率）為基準，與優惠利率無關。」賓架Ｗ覺得銀行盈利前景不佳，銀行股價跌係合理嘅，滙豐因為在世界各地都有生意，經營更加艱難，所以佢主觀方面希望滙豐股價止跌，但客觀方面就認為滙豐未宣佈集資，股價難以回升。賓架Ｗ又慨嘆入行做trainee之初，師傅教落做貸款要審慎，一有依郁，就立即追收貸款，盡量避免壞賬，但今時今日政府與一啲評論竟然叫銀行在環境大壞之時，唔好追收賬款，反而要放寬貸款兼減息，根本冇人（包括金管局）提出壞賬出現後，誰人負責？股價下跌，誰人負責？賓架Ｗ最後講：「或者我哋銀行家要進行基因改造！」</p></body></html>