<html><header><meta charset="utf-8"><title>中環在線：慧博士「投資老手都俾人呃」 - 李華華</title></header><body><h1>中環在線：慧博士「投資老手都俾人呃」 - 李華華</h1><p>投資騙案時有發生，咪以為受騙嘅羊生羊太都係低學歷或冇投資經驗嘅人，證監會嘅「慧博士專欄」今期引用咗英國金融服務管理局4年前嘅調查，指金融騙局之一「鍋爐室騙案」，落叠嘅羊生羊太中，四成係有11年以上投資經驗嘅老手，亦有唔少係高學歷嘅專業人士。<br> 上個月尾英國審咗單「鍋爐室騙案」，慧博士話，騙徒用電郵同電話高壓推銷一啲一文不值，甚至唔存在嘅本地或海外股票。點解叫鍋爐室騙案，皆因最早嘅騙徒多數係用放鍋爐嘅地庫做總部，所以先有呢個名。<br> 最易受𠱁嘅有兩類人：一係有錢但唔得閒研究投資嘅專業人士，一係中過招嘅受害人，即係被人呃完再呃，皆因佢哋發現被呃之後，會好心急想快啲搵番啲錢，咁越心急就越易呃，騙徒睇中呢個人性弱點，會扮獨立第三者主動幫受害人。<br> 慧博士仲教埋大家點樣防範呢啲金融騙案，都係嗰句，邊有咁大隻蛤乸隨街跳，因住貪字得個貧。</p></body></html>