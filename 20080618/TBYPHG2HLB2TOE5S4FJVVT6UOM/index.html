<html><header><meta charset="utf-8"><title>車囗Blog：踩單車記緊勿載人</title></header><body><h1>車囗Blog：踩單車記緊勿載人</h1><p>日前喺大埔發生一單單車涉嫌違法載客並以高速落斜釀成嘅意外，導致一死一傷。雖然法例一直有寫明單車載客最高可罰款$2,000及監禁3個月，而11歲以下小朋友若無成人陪同而獨自踩單車，其家長亦可被判最高罰款$3,000，但似乎依然有唔少人無遵守。我就曾經試過一晚喺元朗揸車往屯門，途經唐人新村附近停燈位，當轉燈開車時，路旁突有部載同小朋友嘅單車喺左邊衝出橫過馬路。由於有關路段並無行人過路設施，當時我同旁邊嘅車輛都響號示警，但有關人士竟報以中指「問候」，隨後喺對面馬路更險些被其他車輛撞倒！其實咁樣罔顧法紀亂衝亂撞，好可能害人害己，而駕駛者亦應該打醒十二分精神，途經隱蔽路口時要慢駛提防，免被違法者所累。</p></body></html>