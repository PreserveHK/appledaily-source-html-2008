<html><header><meta charset="utf-8"><title>中環在線：<br>靚女主播係股神？　央視周瑛鋒疑揸值千萬股票 - 李華華</title></header><body><h1>中環在線：<br>靚女主播係股神？　央視周瑛鋒疑揸值千萬股票 - 李華華</h1><p>華華噚日睇內地《現代快報》報道，央視新聞主播周瑛鋒炒股了得，之前揸住嘅新疆ST百花股票，值成千萬。<br> 率先爆出呢單傳聞嘅係內地著名娛樂界評人譚飛，佢喺自己個blog話，某晚睇歐國盃，中場休息時轉去CCTV4睇《中國新聞》，見到周瑛鋒「外形像藤原紀香+關之琳」，為咗更了解呢位靚女，所以查吓佢背景，發現新疆一間上市公司嘅股東同呢位女主播同名，咁啱靚女主播喺新疆出世同讀書，疑為同一人。<br> 網友堅明見到報道，繼續追蹤周氏買賣ST百花情況，發現佢係短炒高手。堅明話：「從最初買入時的50萬股，至去年底的80萬股，周瑛鋒在這隻股票上的盈利保守估計也會在500萬元以上。」據ST百花嘅十大股東持股量顯示，周瑛鋒去年底持住80萬股，嗰時百花漲停板，以12月31日嘅收市價13.08元計，周氏喺手貨市值1046萬人仔。雖然今年隻股一跌再跌，到噚日得6.78蚊，不過早喺今年3月底持股量顯示，周瑛鋒已經唔再喺十大股東之列。低買高賣，勁過唔少基金經理。</p><p>年方31已經結婚</p><p>《現代快報》記者打電話去央視，希望搵周瑛鋒問吓，但「一位女士接到電話後停頓了一下，說自己『不清楚』，隨即掛斷電話。」咁究竟周瑛鋒係咪主播股神？𠵱家仲係個謎。<br> 據報道，主播周瑛鋒今年31歲，烏魯木齊讀小學至高中，01年喺北京廣播學院播音主持藝術專業畢業，之後去新疆電視台工作，旋即留學英國，舊年開始喺央視做主播。雖然智慧美貌兼備，但一眾男士可以死心，因為佢已經結咗婚，據講愛人係投行高層，亦係有家底之人。<br> <br> 電郵：mailto:LiWaWa@AppleDaily.com</p></body></html>