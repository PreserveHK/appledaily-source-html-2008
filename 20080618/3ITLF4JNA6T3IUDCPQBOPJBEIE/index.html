<html><header><meta charset="utf-8"><title>簽楊紫瓊旗下做師姐<br>林熙蕾盼住貝沙灣看齊梁洛施</title></header><body><h1>簽楊紫瓊旗下做師姐<br>林熙蕾盼住貝沙灣看齊梁洛施</h1><p>林熙蕾前晚出席電影《文雀》首映禮，她將簽約有傳幕後老闆是李澤楷、由楊紫瓊揸弗的經理人公司，問到李澤楷的緋聞女友梁洛施會否成為其師妹？林熙蕾對此表示不知情，但問到會否想入住盛傳梁洛施曾住過的貝沙灣時，她卻連聲叫好。</p><p>杜琪峯、林熙蕾和任達華等前晚在尖沙嘴海運戲院出席電影《文雀》首映禮，林熙蕾身穿低胸露背的Loewe晚裝，性感迷人。任達華則表演將金色刀片放入口中，其後刀片失蹤，最後又變出來的伎倆，令人拍爛手掌。<br> 林熙蕾透露昨早先返台灣，後天再來港，準備出席本周六簽約楊紫瓊揸弗的經理人公司儀式及開幕典禮。早前楊紫瓊也在台灣跟吳佩慈見面，如無意外，吳佩慈也會簽約旗下。問林熙蕾是否有做師姐的感覺？她笑說：「有啲，我都會諗番自己初入行乜都唔識嘅情況。」之後會否多留香港？甚至在香港置業？她說：「𠵱家我嚟香港都係住酒店，但香港啲樓太貴。」</p><p>任達華減產陪女</p><p>盛傳楊紫瓊的經理人公司幕後老闆是李澤楷，其緋聞女友梁洛施曾傳出居於貝沙灣，據悉她也會簽約楊紫瓊的經理人公司，問林熙蕾有否想過住貝沙灣，她說：「好呀，打電話畀公司問吓。」問到梁洛施會否成為她的師妹時，林熙蕾說：「唔知，我唔識。」至於梁洛施和李澤楷傳緋聞，林熙蕾即耍手擰頭說：「你哋好八，我唔知呢啲新聞，點答你。」<br> 任達華原本在泰國拍片，前晚特地返港出席首映禮，談起囡囡，他雀躍地說：「個女跳夏威夷草裙舞畀我睇，又手繪領呔畀我做父親節禮物，好開心。」問他會否仿效張學友減少工作多陪家人？他說：「會呀，原本有兩套戲搵我，我都推咗。」</p><p>阿杜斟發哥合作</p><p>此外，杜琪峯有意請來荷李活演員添羅夫（TimRoth）、奧蘭多布魯（OrlandoBloom）和周潤發拍攝荷李活電影《紅圈》（RedCircle），他表示一切仍在籌備階段，單是劇本已花了18個月準備。問阿杜是否很欣賞添羅夫？他說：「欣賞，但都要交畀agent搞。」奧蘭多會否一同合作？阿杜說：「應該擺埋落去，一般導演搞8個月劇本都已經走咗去啦，我命長，大家等吓。」<br> 好友發哥是否佔其中一角？阿杜說：「我都想炒埋一碟，我不嬲想同發哥合作一套外語片，今次可以喺香港拍，何樂而不為，不過一切未確實。我原先想喺倫敦同法國取景，但我食唔慣西餐，想喺香港同澳門拍，唔使俾鬼佬亂咁舞。」但他重申一切仍在籌備，尚未簽約。<br> 採訪：藍文浩　攝影：陳志嵐</p></body></html>