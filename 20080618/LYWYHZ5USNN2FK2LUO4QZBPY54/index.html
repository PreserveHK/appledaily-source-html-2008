<html><header><meta charset="utf-8"><title>新加坡CommunicAsia2008Round1<br>三星變左派</title></header><body><h1>新加坡CommunicAsia2008Round1<br>三星變左派</h1><p>牽動一線髮根，隨時被誤以為與iPhone有任何關係……<br>前日，Samsung在新加坡舉行亞洲區大型記招，主角OMNIA以3.2吋闊及接近16:9嘅屏幕設計，搭上驚人16GB內置容量，曾被外界及網民一致認為疑似iPhone！不過可以肯定嘅係，OMNIA配備自家一套TouchWiz操控介面以及最新Windows6.1，絕對唔係大家所講，只有高容量同靚芒咁簡單。<br><br>記者：陳國輝<br>攝影：譚盈傑</p><p>左派介面玩2Play</p><p>大家可能會諗：「好揀唔揀，做乜要選擇喺新加坡舉行記招？」唔講唔知，其實每年6月份，來自五湖四海嘅手機分子，例必嚟新加坡朝聖，為嘅就係出席CommunicAsia（亞洲電訊展）。唔通又係iPhone之過？傳聞今年韓Phone最落力，為迎戰Apple刻意喺電訊展開幕前公佈新作，打響頭炮！結果，現場獲中、港、台、菲甚至印度傳媒力撐，認真熱鬧！<br> OMNIA食唔食得住iPhone仲未知，但好值得留意係佢個靚芒，其實3.2吋闊仲未達手機極限，但創意就爆晒棚！OMNIA專登加入新鮮出爐嘅TouchWizUI介面，特點係將幾項常用分唇移放至左邊直排，當選擇其中一項功能時（例如時鐘），同時間你其實仲可以睇相，甚至Set佢為Wallpaper；更大好處，係兩項功能可於同一畫面上出現，即係話，你想幾時睇鐘、揀相、打機、聽FM，都由你話事！類似玩法如將音樂設定成背景播放，以前都有，只係OMNIA玩得更盡更徹底！</p><p>擴充記憶32GB</p><p>諗深一層，記憶體價格不斷下調，好似SD卡、USB手指等，1GB賣緊都唔使一嚿水，幾乎食兩餐飯就用晒！所以近期好多手機都標榜容量升級，甚至如iPhone般，要出到16GB先夠號召！OMNIA同樣內置現時最大嘅16GB，媲美iPhone，比其更強係機背還配置microSD卡槽，若然插入一張高達16GB嘅記憶卡，整體加埋就有32GB，儲存大堆電影、手機短片都唔使就住就住，若接駁TV-Out輸出至屋企電視，直頭可以瞓喺度睇！</p><p>DetailsCheck！</p><p>記招實況</p><p>Profile</p><p>制式：WCDMA/GSM四頻<br> 系統：WindowsMobile6.1Professional<br> 體積：112×56.9×12.5mm<br> 電池：1440mAh<br> 主要功能：TouchWizUI、500萬像素相機、HSDPA7.2Mbps、內置16GB記憶體、支援microSD卡、A2DP藍芽立體聲、內置GPS、PushEmail<br> 售價、推出日期：待定</p><p>同場加映：第二代Soul</p><p>香港啱啱推出最新型號Soul，點知轉個頭，新加坡又公佈其姐妹作Soulb2！最大突破，係今次放棄用傳統滑蓋設計，改成金屬直身機，厚度僅9.9mm，繼續傾向玩Slim。配色方面亦唔止銀色一隻，仲有灰、黑、粉紅和紫，雖然300萬像素及1GB內置記憶只係中規中矩，但勝在啱大眾口味。</p><p>明日預告：LG新機壓境
</p></body></html>