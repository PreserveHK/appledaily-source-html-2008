<html><header><meta charset="utf-8"><title>小行政區 - 左丁山</title></header><body><h1>小行政區 - 左丁山</h1><p>上星期五晚上到鄉村俱樂部赴約吃晚飯，正值天雨，的士難搵，加上周五下班時間，道路一定擠塞，正愁緊如何準時赴約之際，醒起賓架W亦在賓客名單內，於是打個電話過去，賓架W二話不說，叫左丁山到銀行嘅停車場坐佢架Benz，由司機駛往深水灣，於是一身鬆晒。做到大賓架，勝過入政府做局長、副局長啫，起碼唔使畀議員諸多批評先。<br> 入到鄉村俱樂部坐低，飲啖白酒，講起是日新聞頭條係胡錦濤接見江丙坤，以及兩岸簽訂周末包機協議。香港啲大人物素來識英文多過識中文，對中國文化認識不深，以呢次見到江丙坤與陳雲林互相送禮物為例，有題詞，饒有深意，部份香港人（尤其係負責替老闆打點一切嘅副手、助理），要學嘢嘞，快啲刨吓古文、古詩、古典先。賓架C飲啖「瑪高」之後，講述當年故事：「國民黨與共產黨嘅組織師承蘇共，彼此想法、做法，幾乎相同，對階級觀念尤其着緊。某年我哋銀行高層自歐洲到北京訪問，由我做先頭部隊，講住宿安排，獲招待住在領導人住過嘅賓館，當然開心啦。但一講到邊位住在邊間房就頭痛咯，北京對口單位話，最好嗰間房，係鄧小平同志住過嘅，我哋冇人有資格入住，再數落去，我哋銀行嘅最高負責人（CEO）當係部長級，一路按級數排落去，我係香港分行之副老總，分配到鄧小平司機住過嗰間房，我為之冇晒癮，亦無可奈何。」<br> 唔怪得之啦，賓架C到人民銀行拜訪，有時只見到廳長。聽講任總裁某次上京演講，有周小川在，周先生講先，講完就走，留番人民銀行行長辦公室主任在場，已算畀面。賓架C話：「人民銀行一位老友記與我吃晚飯，飲完一支『瑪高』之後對我講出真心話，SAR（特別行政區）之S究竟真正意思係乜嘢呢？佢話S就即是small，叫我嗒真啲S嘅含義，唔好上到京師見官，冇大冇細！」唉，正是不到北京不知官小，回歸十一年之後，在京官眼中，一個小小行政區，盡在掌握之中，佢哋眼角越嚟越高，香港人只係識講英文嘅話，上到去冇人睬你。&#13;</p></body></html>