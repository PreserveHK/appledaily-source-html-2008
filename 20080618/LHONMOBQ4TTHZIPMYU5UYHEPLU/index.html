<html><header><meta charset="utf-8"><title>上海直擊：波子60大壽　經典Boxster</title></header><body><h1>上海直擊：波子60大壽　經典Boxster</h1><p>唔經唔覺，波子已經60歲，廠方梗要好隆重咁幫佢擺大壽，請勻全國過百傳媒雲集上海不特止，仲專誠喺德國運咗多部經典Porsche嚟賀壽。仲有上次匆匆到港、不見真貌嘅PorscheBoxsterRS60Spyder，今勻俾我近摸近試，感受果然與別不同。波子迷，Enjoytheparty！<br><br>記者、攝影：梁美甜<br>鳴謝：Jebsen&amp;Co.MotorsLtd-PorscheCentreHK</p><p>全球限量版Boxster中國首展</p><p>BoxsterRS60Spyder限量版係紀念1960年美國佛羅里達Sebring12大賽中，Porsche以Type718RSSpyder跑車奪魁而推出，全球量產1960部。雖然佢早前曾經過境香港，不過今次上海嘅展出則係全中國首次，可以想像，內地傳媒對呢部限量跑車有幾火！<br> 以最新款BoxsterS作為基礎，加上獨特嘅前泵把造型，令BoxsterRS60Spyder形似Type718RSSpyder，內櫳就採用Porsche獨有嘅Carrera紅色同埋GT銀雙色，凸顯Porsche嘅傳統風格及色調。副偈就稍為調校過，令馬力輸出高達303匹，配備品牌出色嘅PASM懸掛系統，再加埋19吋多輻式輪圈嘅大輪胎同雙出氣喉，絕對係收視同性能嘅保證。仲未算最巴閉，BoxsterRS60Spyder最矜貴嘅地方係1960部各有編號，即部部有ID！</p><p>限量初體驗</p><p>早前喺香港未曾一睹BoxsterRS60Spyder風采，車展呢日我更加期待。晚宴一開始車早已置於台上，但就用布蓋住唔俾人窺探。雖早已從網上及之前報道中見過部車嘅相，但做呢行就知，好多時張相同真身或多或少有啲差距。一場歌舞後，佢終於曝光，呢一刻，係興奮嘅！因為真身比相更實在更具體，銀色車身已經搶鏡都暈，打開埋軟篷之後，紅色內裝令跑車更添格調，一句講晒：型！我當然要乘機摸個夠喇。踏入車廂，車身低，一貫跑車風格，但紅色真皮座椅卻又出奇地舒服，摸一下首飾箱蓋嘅編號牌，呢一刻只有一個諗法：幾時可以天長地久？唉，曾經有過都好啦！</p><p>1933盛宴</p><p>Porsche60周年展選址於上海文化藝術中心1933舉行。呢棟興建於1933年嘅建築物，以前係食品加工及製藥廠，今年初開放作文化、藝術及休閒娛樂飲食場所。Porsche選上海慶祝生日，相信係因為品牌近年喺中國市場銷售額持續高企，備受重視吧！周年展除有各新舊車款外，仲有不同展廳用文字、圖片演繹Porsche嘅輝煌歷史㖭！</p><p>經典晒冷</p></body></html>