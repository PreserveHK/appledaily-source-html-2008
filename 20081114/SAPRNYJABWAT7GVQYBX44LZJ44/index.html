<html><header><meta charset="utf-8"><title>有消息真好 - 左丁山</title></header><body><h1>有消息真好 - 左丁山</h1><p>買賣股票如要洞悉先機，原來有時要緊密注意領導人嘅行蹤。港股於十一月七日上午曾下跌517點至13273點，但中午傳出滙豐減息消息，又話周末時份中央會推出平準基金救市，於是股市反彈，升到14243點，高低相差970點，早上沽貨者，喊都無謂。<br> 到咗十一月九日星期日，中央宣佈四萬億元救市，星期五低點沽貨之人更加冇癮。根據星期六（十一月八日）《大公報》與彭博嘅消息，國家財政部長謝旭人於十一月五日上午十一時（秘魯利馬時間）抵達利馬出席第十五屆亞太經濟合作組織財政部長會議，一抵步就收到通知，即刻返回北京。謝旭人飛咗三十二小時先至去到秘魯，跟住又要飛三十二個鐘頭返京，即使係鐵人都會攰死，佢未免有啲怨言。乜事咁緊張呀？計吓時間，謝旭人大概在北京時間十一月七日早上落機，然後參加緊急會議，一個冇財政部長唔得嘅會議。跟住十一月九日就宣佈四萬億元救市計劃。如果我哋一早知道謝旭人喺十一月五日被急召回國，你話會沽貨還是入貨呢？係好消息還是壞消息呢？其實事前知梗係好過事後知，照計都係會入貨，即使唔入市，都唔會沽貨嘅啫！</p><p>我哋成日後知後覺，冇辦法，只能在十一月十日星期一睇住股市在星期一勁升，但奇怪嘅係，公用股如煤氣、中電、港燈、電盈等全線下滑，其中中華煤氣（0003），跌得最多，唔見咗九毫六，星期一收市報14.04，跌咗6.4%，問吓市場基金經理，據報係一個海外基金要錢唔要貨，將持有嘅公用股悉數出售所致。既然如此，呢類股份值得留意。朋友Ｈ持有電盈好耐，成本價二十萬元，如照星期一收市價三元四角計，值回一萬三千六百元，朋友Ｈ問點樣辦？左丁山叫佢先睇周一之《金融時報》LinaSaigol以及《華爾街日報》AndrewPeaple兩篇分析。Lina話小股東應該拒絕私有化，Andrew就勸小股東與PCCW講拜拜，接受四元二角嘅私有化價錢，因為以呢個價錢嚟講，P/E（市盈率）係12.4倍，而中移動、聯動、中電信三隻中國同類型股票嘅預期P/E只係10倍。Andrew認為電盈前景不佳，香港經濟陷入困難，小股東以四元二角賣出，一定虧本，但可以將賣股所得投資於更有前景嘅股票上。《金融時報》與《華爾街日報》兩位作者，一女一男，觀點不同，朋友Ｐ話：「信邊個？」</p></body></html>