<html><header><meta charset="utf-8"><title>轆Book：矮仔好偈<br>HondaOdysseyAbsolute</title></header><body><h1>轆Book：矮仔好偈<br>HondaOdysseyAbsolute</h1><p>成日話矮仔多計，實追到女仔，查實計唔使多，好嘅一個就夠。呢個矮仔就係有副好偈，仲要打孖一齊嚟，清純冷艷美女都一樣投懷送抱，呢個矮仔唔係男仔，而係全新低重心OdysseyAbsolute，首批09款殺到，莫講話黑白美女，紅男綠女都一樣中招，迷得一陣陣！<br><br>記者：梁美甜<br>攝影：陳盛臣<br>模特兒：PhoebeDreamy&amp;Winnie@StageModels</p><p>矮咗，但空間大咗！</p><p>首批09款OdysseyAbsolute呢個星期初引入抵港，絕對係新鮮熱辣；型號係OdysseyAbsolute係頂級版，唔Top唔賣，仲只係引入頂級版咁話。首登場係黑、白色兩部車，用清純及冷艷嚟形容亦不為過，全新第四代嘅Odyssey較上一代最大分別係矮咗，咁車廂空間咪細咗？錯！反而係大咗！新車嘅油缸以及排氣管採用扁平化設計，令車身矮得嚟又偷番唔少位，車廂空間反而得以提升，而重心低咗就大大提升行車及轉向穩定性。還記得甫到達停車場取車時，攝影師問道：「部車呢？」我指一指前面：「唔係嘛！咪喺度？」回應係：「唔係話影七人車咩？」係！誰叫新車矮咗，從正後方望過去，個Size又真係似部私家車。</p><p>偈細，馬力好！</p><p>第四代Odyssey採用與上一代相同嘅2.4公升i-VTEC引擎，調校後馬力輸出提升6匹，馬力輸出最高可達206匹及23.7kgm扭力，搭配Absolute版嘅五前速半自動波連軚環加減撥片，相較於行貨Odyssey嘅CVT波箱耐用同轉波快而好玩，最緊要係部車唔係後溜吖嘛！</p><p>裝配實用，上落方便咗！</p><p>全新Odyssey喺性能設計上，令新車重心低咗操控性及穩定性高咗嘅同時，外內設計都落過工夫，外裝依然有全套包圍，新式鬼面罩配合全線Honda新車V形鍍邊設計，加埋雙排尾喉及18吋輪胎，型得嚟又有活力感，唔係一般平實老套七人車感覺。內裝方面，最正係個全新嘅多角度視像系統，四個Camera於中控彩芒顯示出360度鳥瞰影像，似足高檔MPV咁，泊車最方便，內櫳空間亦較以往闊落，加上修改過A柱設計令乘客前向視野更闊更廣，最正嘅係中排座椅略為修改，配合新式門邊設計，令後排乘客上落嘅空間多咗，Winnie唔使打側身都出到，闊落得很。</p><p>型佬代言</p><p>唔係親眼睇到，都唔信第四代Odyssey會搵嚟荷李活型男GeorgeClooney做代言人，七人車始終係實用家庭車，就算部車Man咗型咗都好，點睇都唔覺型佬好重家庭，反而型男BradPitt有成群養子養女，加埋新生Twins，七人車仲啱佢喎！</p><p>規格HondaOdysseyAbsolute</p><p>引擎：2,354c.c.直四<br> 馬力：206ps/7,000rpm<br> 扭力：23.7kgm/4,300rpm<br> 傳動：五前速半自動波，前驅<br> 尺碼：4,800×1,800×1,545mm<br> 軸距：2,830mm<br> 售價：$368,000<br> 查詢：Carpro（21111103）</p></body></html>