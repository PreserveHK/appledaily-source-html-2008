<html><header><meta charset="utf-8"><title>專家對話：中資股睇業績企硬</title></header><body><h1>專家對話：中資股睇業績企硬</h1><p>港股喺期指結算日，急升247點，最後收報25914點。專家指，恒指喺26000點會有相當大阻力，估計中資股會睇業績個別發展，未必跟大市上落。<br> <br> 熊：熊麗萍　孫：孫柏文<br> <br> 熊：相信期指結算完後，大市會靜啲，因為嚟緊幾日內地同香港都有假期，加上聯儲局又開始議息，美國亦陸續公佈新一輪經濟數據，所以市場觀望氣氛較重。<br> 孫：今日恒指一度重上26000點，跟住又落番，究竟現時投資者嘅策略應該點做？係咪應該先沽貨？<br> 熊：要睇番個別股票而定，恒指幾次都喺26000點遇上大阻力，尤其家吓期指結算完，上升嘅動力都細咗好多。嚟緊中資股會個別發展，最重要係睇業績，未必會跟足大市上落。<br> 孫：近排內地嘅電力股都升咗好多，點解？<br> 熊：大陸電力股連升幾日，市場炒作兩樣嘢，一係大陸政府補貼電價，二係加電費，但相信前者嘅機會大啲。<br> 孫：都會係，因為中央都對油價進行補貼，就算再補貼電價亦唔係出奇。</p><p>平保今年有機見90蚊</p><p>郭小姐：上次打過嚟，我買咗ELI投資產品，銀行原來幫我買咗隻平保（2318），我輸咗兩萬幾蚊，要111蚊先可以打和，你哋認為6、7年有冇機會返到家鄉？<br> 熊：111蚊唔需要等6、7年，你買入價雖然高，但平保係一隻優質股，之前跌係受A股表現影響。不過，我擔心佢人壽保險同財產保險都有，財產保險今年競爭好大，影響佢股價表現。𠵱家距離你嘅目標價111蚊太遠，所以持有住先，有質素股份唔好差三成價去止蝕。我覺得佢今年有機會去到90蚊，但111蚊就可能要等多一兩年。<br> 孫：上次平保111蚊嗰時A股6000點，𠵱家3000幾點，所以就算業績好，都要有排先可以上番高位。<br> <br> 將軍澳郭小姐個案<br> 成本價：111元<br> 目標價：111元<br> 止蝕價：-<br> 時期：-</p><p>中澱流通量增宜短炒</p><p>Frederick：我啲同事買咗中國澱粉（3838），我都想買．有消息話佢5月會一拆四，如果佢拆細會增加流通量。值唔值博？<br> 孫：佢有冇機會倍升？<br> 熊：呢種股票街貨唔多，不過只要行業環境配合，係有機會倍升嘅。另外，佢唔係拆細而係每1股送4紅股，股份流通量會因此多番，市場可能趁機會先行炒作。雖然可能擔心成本上升會影響中澱本業，但佢亦有加價空間，只係可唔可以持續我有疑問。我認為趁業績利好，佢可能會升幾日，之後會有調整，所以建議短線投資。<br> <br> 銅鑼灣Frederick建議<br> 建議買入價：4元<br> 目標價：-<br> 止蝕價：-<br> 時期：半年</p><p>每日收市後4:30pm</p><p>歡迎Click入 http://finance.appledaily.com以Webcam參與節目及收看 <br> <br> 歡迎Phonein28698262暢談心得<br> 亦可Email至mailto:finance@appledaily.com搶先貼股</p></body></html>