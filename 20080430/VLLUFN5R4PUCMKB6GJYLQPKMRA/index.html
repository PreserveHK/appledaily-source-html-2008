<html><header><meta charset="utf-8"><title>金手指：多謝《一百萬人的故事》 - 孫柏文</title></header><body><h1>金手指：多謝《一百萬人的故事》 - 孫柏文</h1><p>「只想問：你生第一胎，經濟很好嗎？不然，為甚麼三年抱兩？六年抱四？你有沒有想過用錢養兒育女，是自己的責任？屋小，兩個人住剛好，為甚麼要再生四個人？」鍾偉民2007年12月30日《蘋果日報》名采論壇<br> 今日，孫柏文攞番鍾偉民先生問過嘅問題，係因為我哋嘅未來—小朋友非常沮喪。呢排，無綫電視有個節目叫做《一百萬人的故事》，基本上係個催淚彈型嘅節目。佢哋節目嘅目標就係搵啲好慘嘅人，令社會知道佢哋有幾慘。</p><p>點解咁慘仲生</p><p>就係呢個節目提醒我，當年一齊成立獅子山學會嘅決定完全正確，而仲要繼續努力去杜絕社會慘況。<br> 前晚，無綫電視就請咗幾個有份量嘅嘉賓做節目，討論「好慘」人士嘅生活。嗰個節目有台下觀眾，一齊分享佢哋有幾慘。今日我就攞番一兩個個案出嚟，講吓自己嘅感受。<br> 有一個女事主，話自己好慘、好窮。跟住就由今天嘅生活向後數，話當年佢嘅老公間歇式咁打佢。話當年要養三個小朋友好慘。話未結婚之前，已經生活迫人，因為只能做啲穿膠花嘅工作。基本上由出世以嚟都好慘。就係呢個個案，令我諗起鍾偉民問過嘅問題。慘，唔係佢，係佢嗰三個小朋友。</p><p>押掉未來換今日之快</p><p>跟住就有個四肢健全嘅年輕人，話自己好慘。佢話現在薪金低微，不過以前就有份做保安嘅工作，月薪6000元。點解唔做？因為份工喺九龍，佢住喺天水圍，工作時間12小時，來回路程就3小時。「頂」咗8個月，就連佢啲朋友都話佢叻。之後頂唔順，冇做。就係呢個個案，令我覺得成立獅子山學會完全正確。正當政府提供大幅補貼，迫人住喺啲佢哋唔會自由選擇住嘅地方。納稅人嘅錢就用咗，點解會攞嚟害咗人？<br> 之後啲嘉賓就開始討論。佢哋嘅解決方法，就係押掉未來，換今日之快。<br> 用高稅率進行財富轉移。將財富轉移到窮人手。今日之快。冇人肯搵錢上進。押掉未來。<br> 用最低工資推高收入。一定有工人因而工資上升今日之快。不過難入職、難入行、難轉行，害咗新移民、學生、重返勞動人口嘅婦人。押掉未來。<br> 係咁嘅社會下，究竟我對未來嘅執着，唔通係錯？<br> 金手指網誌： http://phatdat.blogspot.com </p></body></html>