<html><header><meta charset="utf-8"><title>股場放大鏡：沽過龍雪災股可吼 - 歐陽風</title></header><body><h1>股場放大鏡：沽過龍雪災股可吼 - 歐陽風</h1><p>中國暴雪成災，煤炭股一度成為雪災受惠股，惟其後有報道指發改委將出手唔准煤炭加價，煤炭股即時跌返落去，結果得隻波司登（3998）正式做得成受惠股，不過都只係炒得嗰兩日，完全唔成氣候。<br> 波司登炒唔成，另一個啓示係，雪災效應唔應該睇得太長，早前因為雪災不明朗因素而被拋售過份的中資股，可能係時候出手撈底。<br> 有大行就為雪災影響作出評估，德意志發表報告指出，運輸業是這場暴風雪最為明顯的受害者，其中包括航空、機場、高速公路、鐵路、酒店及旅遊代理機構。而短期來看，電力行業也會受到一定影響，主要是由於煤炭供應緊張以及電力設備受損。電力供應緊張則給製造企業帶來損害。<br> 交通癱瘓，運輸業固然是雪災中的重災區，當中以四川成渝（107）受到的衝擊最大，其次是浙江滬杭甬（576），而深圳高速（548）則會受惠於廣州鐵路運輸受阻。公路股一向防守力強，浙江滬杭甬過去一個月卻急跌3成多，看來是雪災所累。<br> 德銀又指，惡劣的暴風雪天氣造成部份汽車生產商零件供應短缺，令短期的生產受到影響。此外，冰天雪地的天氣也會影響購車意欲，1、2月的汽車銷量或會令市場失望，但對東風（489）和駿威（203）的買入評級不變，因為一旦天氣好轉，潛在的購車者仍會重返市場。反過來看，春節暖和之前可以買定汽車股。</p><p>馬鋼江銅炒落後</p><p>運輸線受阻，除令電廠因缺乏煤炭而無法發電外，亦令部份金屬行業工廠因停電而停產，其中包括中國鋁業（2600）、澳華黃金（1862）都表示過產能受到影響。以昨日這類金屬股升幅，市場似是炒定雪災快成過去，炒落後可留意馬鋼（323）及江銅（358）。</p></body></html>