<html><header><meta charset="utf-8"><title>減色減糖高纖　08創新糕</title></header><body><h1>減色減糖高纖　08創新糕</h1><p>年糕市場的大藍籌蘿蔔糕與黃糖年糕，過去一直有最強勁的市場佔有率，但近年新興市場不斷屢創新「糕」，極多客人趁新吸納。今年新糕種繁多，走勢持續偏向健康，減色、低糖、高纖三招盡出，估計客人消化此等利好健康年糕後，將會更期待自家製作，現請來鴻星酒家一級廚師、city'super行政總廚、英國註冊營養師為大家分析詳述各年糕的製法。<br><br>記者：廖秀娟<br>攝影：陳盛臣、陳陶鈞、周旭文<br>鳴謝：尖沙嘴鴻星海鮮酒家（26280339）、city'super（23758222）、英國註冊營養師陳國賓</p><p>三色日本小丸子</p><p>4人份量<br> <br> Charmaine說和菓子的簡易變奏很多，可以加不同的食用粉及餡料，做出顏色吸引的串燒糰子，小孩子會更加喜歡。</p><p>材料</p><p>上新粉11/2杯、凍水1/4杯、日本紅豆茸/合桃茸/芝麻茸各適量、抹茶粉2茶匙、黃豆粉2茶匙</p><p>做法</p><p>1.上新粉與凍水混合，搓成粉糰，至不黐手便可分成三份。<br> <br> 2.其中一份加入抹茶粉，另一份加入黃豆粉，各自搓勻令粉糰變成均勻的綠及黃色後，便分成平均的小份搓成丸子。<br> <br> 3.煲滾大鍋水，以蒸籠或蒸盆鋪上蒸布，放上小丸子，大火蒸20分鐘。<br> <br> 4.蒸好後待凉一陣，把粉糰搓開加入紅豆、合桃或芝麻茸，埋口搓成圓形，以竹籤串起便可。</p><p>貼士</p><p>Charmaine貼士：紅豆、合桃及芝麻茸，以日本的最細滑香甜。小丸子蒸比烚好，更加煙韌。</p><p>南瓜素翅糕</p><p>2底份量<br> <br> 南瓜當造，中國出品已經夠香甜，若加入素翅賣相更矜貴，吃落更有口感。高纖及高澱粉，口感煙煙韌韌，比一般年糕好得多。</p><p>材料</p><p>南瓜1斤、素翅2両、水400毫升、橄欖油2両<br> <br> 粉糰料：粘米粉4両（以80毫升水開勻）、糖3茶匙、鹽1茶匙、粟粉11/2両、雞粉2茶匙、馬蹄粉11/2両（以240毫升水開勻）</p><p>做法</p><p>1.南瓜去皮去瓤，其中6両切件，蒸15分鐘至腍後壓爛成茸；另外10両切粒後備用。粉糰料全部混好後備用。<br> <br> 2.煲滾水，加入南瓜茸，然後加入南瓜粒、素翅及橄欖油拌勻，熄火倒入大碗，撞入粉糰，稍等半分鐘後攪勻，倒入蒸糕盆蒸1小時便完成。宴客前可多放素翅在糕面更禮面。</p><p>貼士</p><p>曾師傅貼士：素翅不能煮得過熟，否則會茸爛，南瓜茸煮至差不多才加入。</p><p>魚湯芋頭糕</p><p>1底份量<br> <br> 芋頭糕煎香加進魚湯，估不到芋頭糕吸盡魚湯的清甜後，味道可得到如此提升！加進唐芹令味道更有層次，非常好的配料！</p><p>材料</p><p>芋頭糕1底、葱花/蒜茸各少許<br> <br> 湯料：大魚肉1斤（切成2件魚柳）、津菜5両、薑4片、唐芹粒2湯匙、水11/2公升、鹽/胡椒各少許、米酒1湯匙</p><p>做法</p><p>1.以少許油起鑊，爆香薑片，加入大魚肉以中火煎香兩面；另煲一鍋滾水，下津菜及唐芹粒，再煲滾後加入魚肉、鹽及胡椒，灒米酒後冚蓋煲至大滾便可撈起魚肉，熄火備用。<br> <br> 2.另一鑊以少許油爆香蒜茸，加入已切成件的芋頭糕，中火煎香兩面，加上葱花，剷起放在魚湯面一起再煲滾，讓魚湯微微滲入芋頭糕便可。</p><p>貼士</p><p>鍾師傅貼士：建議以爐仔上枱，吃前才把煎好的糕放上湯，否則魚湯會變成芋頭糊！</p><p>紫蘇/蓬葉糕</p><p>4人份量<br> <br> Charmaine蘸少見的紫蘇和蓬葉粉做外皮，前者顏色紅紅紫紫大吉大利；後者吃落煙韌又有點點綠茶和青葉味，味覺確然是有新刺激！</p><p>材料</p><p>白玉粉100克、糖25克、日本紅豆茸適量、水80毫升、油1茶匙<br> <br> 外皮料：紫蘇粉1樽、蓬葉粉1包</p><p>做法</p><p>1.白玉粉與糖混合後慢慢加水，邊搓邊混成粉糰，再加油再搓，至不黐手的程度便可以分成小份，搓成糯米糍形。<br> <br> 2.煲滾大鍋水，以蒸籠或蒸盆鋪上蒸布，放上糯米糍，以大火蒸15分鐘。<br> <br> 3.蒸好後待凉一陣，把粉糰搓開加入紅豆茸，埋口搓成圓形，各蘸上紫蘇粉或蓬葉粉便可。</p><p>貼士</p><p>Charmaine貼士：粉糰蒸好才加餡，可確保餡料不會外漏，但包餡時會很燙。</p><p>高纖棗泥糕</p><p>1底份量<br> <br> 陳國賓說以果糖代替蔗糖，用量可減少三分一；而紅棗1粒有0.3克纖維，一底糕需要100粒，這個糕屬低糖超高纖食品，是極之健康之選。</p><p>材料</p><p>去核紅棗100克、片糖200克、生油2湯匙、粟粉200克、糯米粉400克、水500毫升</p><p>做法</p><p>1.紅棗開邊蒸20分鐘，留起6粒切粒，其他放入攪拌機加100毫升水攪爛。<br> <br> 2.糯米粉與粟粉混合；另一邊煲滾400毫升水，煮溶片糖，加入棗泥轉慢火，加糯米混合粉拌勻至杰身，再加生油及紅棗粒，再攪勻便可倒入蒸糕盆，中火蒸45分鐘便大功告成。</p><p>貼士</p><p>陳國賓貼士：加生油令糕身更加軟滑，但切勿加橄欖油，「味道唔夾㗎！」</p><p>大廚指導整新糕</p><p>據香港食物安全中心剛發表的報告，在2,400個年糕樣本中有22個含有致癌人造色素「紅2G」，聽落好恐怖，一於請教大廚指導創新糕，食得更健康！</p><p>鴻星酒家點心部主管曾繁耀</p><p>「南瓜素翅糕全個糕用南瓜做，加上素翅，無色素、高纖有咬口好健康！」</p><p>英國註冊營養師陳國賓</p><p>「年糕不但可能有紅2G，還因使用的蔗糖偏多，對糖尿病人不太適宜，所以我用紅棗做棗泥糕，超高纖又可以果糖代替蔗糖，不需加任何人造色素已經紅噹噹！」
</p><p>鴻星廚部主管鍾文波</p><p>「我獨創的魚湯芋頭糕，用石頭魚湯浸芋頭糕，不失糕的香口、軟糯，又不會太油膩，完全健康食法。」</p><p>city'super行政總廚Charmaine</p><p>「我做的日式紫蘇糕和蓬葉糕亦是少油、高纖之作，加上紫蘇及蓬葉粉，簡單地做到清新健康年糕啦！」</p></body></html>