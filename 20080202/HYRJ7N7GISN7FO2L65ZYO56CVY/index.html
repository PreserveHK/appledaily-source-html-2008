<html><header><meta charset="utf-8"><title>拉闊足球場：倫敦三雄似足劉關張 - 藍鑽石</title></header><body><h1>拉闊足球場：倫敦三雄似足劉關張 - 藍鑽石</h1><p>上次貼中兩關波膽的Andy，今次就主題：「曼市醒定倫敦勁」大發議論，偏愛倫敦隊的他認為阿仙奴、車路士和熱刺，就恍如《三國演義》的劉關張，更指曼聯就如呂布，難道他認為紅魔最後會在三英圍攻下，失去榜首？</p><p>藍鑽石心水推介</p><p>星期六3	曼城2:2阿仙奴（14倍）<br> 星期六15熱刺1:2曼聯（7.5倍）<br> 星期日27史浩克042:1史特加（8倍）</p><p>M：乜事嗰樣咁憂鬱呀？<br> A：呢排股市咁差，梗係冇晒心機啦。<br> 藍：嘩，你又波又馬又股，玩得邊瓣先？不過你上次中2串3波膽、成50幾倍噃。<br> A：估唔到車路士差1球，我估佢贏韋根1:0，最後開2:1；最衰都係自己冇做功課，唔記得隊波冇中堅泰利，貼佢哋「零失球」。<br> M：今次我哋主題係曼市醒定倫敦勁，你點睇呀？<br> A：呢個禮拜我雖然睇好曼聯作客贏熱刺，不過自己其實鍾意倫敦球隊多啲，好似3雄阿仙奴、車路士同熱刺，就好似《三國》嘅劉關張……<br> 藍：講到《三國》，就開正我哋嗰瓣，咁你講清楚，邊隊好似張飛咁有勇無謀先？<br> A：熱刺囉，呢隊波成日識攻唔識守，至於阿仙奴就係大哥劉備，車路士就係關羽喇！<br> M：咁車路士咪死得好慘！但係你講到阿仙奴咁勁，點解今個禮拜又貼曼城可以守和佢哋呢？<br> A：因為曼城主場有威力，今季聯賽主場戰績9勝3和，都未輸過；而且阿仙奴冇咗啲非洲兵，點都有啲影響。不過應該都入到波，所以估1:1，同藍鑽石一樣都係估和波。<br> 藍：係呀，阿仙奴冇咗高路托尼，影響幾大，之前對紐卡素同富咸冇失波，都係因為對手較弱啫。<br> A：咁睇吓係你個2:2定我個1:1中喇。<br> <br> Andy貼士<br> 星期六3	曼城1:1阿仙奴（6.5倍）<br> 星期六15熱刺1:2曼聯（7.5倍）<br> 星期日27史浩克042:1史特加（8倍）</p><p>睇攤路博阿仙奴和波</p><p>一向同藍鑽石拗餐死嘅Ringo，今次就認同死對頭嘅貼士，認為曼城可摸和阿仙奴。最大原因當然係曼城今季聯賽主場未嘗一敗，強如曼聯到訪都要認低威。<br> Ringo另一數據係近期阿仙奴聯賽連贏兩場後，就會開和波，之前就試過兩連勝後，分別和咗樸茨茅夫同埋伯明翰；今次對曼城前又係連贏兩場，所以就估1:1。<br> <br> Ringo心水<br> 星期六3	曼城1:1阿仙奴（6.5倍）</p><p>丘仔：德甲重開睇定先</p><p>德甲歇冬後重開，最強戲碼首推史浩克04對史特加，馬會呢場就開出主隊[-1]；丘仔認為兩軍實力接近，現時史特加受讓有着數，但慎防強隊歇冬後走樣，最好睇番兩輪先出擊。<br> <br> 丘建威<br> 有線足球評述員</p><p>〈拉闊足球場〉<br>下次舉行日期：05/02</p><p>想參加？即上<br>  http://soccer.atnextcom/jp/soccer <br> <br> 節目重溫：<br>  http://sport.appledaily.com </p></body></html>