<html><header><meta charset="utf-8"><title>筋肉Defender　拖6噸車晒扭力</title></header><body><h1>筋肉Defender　拖6噸車晒扭力</h1><p>一向以硬朗形象見稱嘅LandRoverDefender，唔單止面對崎嶇前路同大斜都難佢唔倒，但勢估唔到佢扭力勁到拖得郁成6噸重嘅拖頭！代理日前舉行新一代Defender發佈會嗰陣，就特別示範咗一次筋肉擂台，將一部貨櫃拖頭拉住走，全程無標煙、無響胎、無兩頭「撩」，施施然咁拖住人哋行，扭力之勁可見一斑。<br><br>記者：鄭達基<br>攝影：陳陶鈞</p><p>新偈力大　符合EuroIV</p><p>新版LandRoverDefender可以輕鬆咁拖動一部淨重6噸嘅貨櫃拖頭，設喺車頭嘅一台全新2.4公升直4柴油Turbo引擎，可以話功不可沒。雖然佢嘅馬力輸出數值只有90kW，同一部配用2.0公升汽油引擎嘅私家車相差無幾，甚至嚟得仲要低，但扭力輸出數值卻高達360Nm，並且可以喺引擎處於2,000rpm時全數輸出，除咗到可以好輕鬆起步加速，又或者攀爬斜度嚇人嘅斜坡外，要拉動一啲隨時比部車本身高一截嘅重物，話都無咁易就搞掂！
</p><p>另外值得一提嘅係，呢台引擎仲符合最新嘅EuroIV環保條例，加上以柴油作燃料，唔只可以減低廢氣排放，有助改善環境之外，喺今日呢個油價高企嘅日子，都可以幫你荷包慳唔少。</p><p>高扭力四驅　啱劈山路</p><p>Defender一直以來嘅另一個賣點，就係佢所配用嘅四驅系統，配合獨特懸掛設定，令車子可以從容不迫嘅姿態，去應付嗰啲崎嶇不堪嘅路段。然而，今次到港嘅新車配備高扭力四驅之餘，仲換埋全新嘅6前速手波，揸佢去爬山更加得心應手。
</p><p>講番外觀，嚟到大家眼前嘅呢部新一代型號，硬繃繃嘅車身線條仍然得到保留，而頭尾燈鋪排亦都繼續以簡單易讀嘅陳設示人；不過，由於呢部係Pickup版，所以加裝咗尾斗嘅軟篷頂之外，仲因為佢係單Cab雙座位設計，唔使好似StationWagon版咁要封尾窗，型仔好多㗎！</p><p>尾斗夠大　搬屋都得</p><p>最後嚟到車廂呢個環節，我個人覺得好有新鮮感，因為由細到大見到嘅Defender，佢哋嘅車廂陳設都係同車身一樣硬繃繃，力Sell硬朗感覺；但新一代版本就好唔同，至少中控台用咗好似Discovery3嘅設計，頂端嘅冷氣風口變咗做圓形設計外，上面各項設備嘅控制鍵，鋪排都清晰過以前好多，用起上嚟好Easy。<br> 當然，佢嘅最大賣點都係尾斗，雖然佢係屬於車身較短嘅90版本，但勝在係單Cab雙座位設計，所以空間大得嚇人，長身或者數量較多嘅物件都擺得落，真係用嚟搬屋都無問題。</p><p>羅拉都揸
</p><p>當年《盜墓者羅拉》熱爆，主角揸嘅就係由Defender110改裝嘅特種車，間接令到限量250部嘅羅拉LE特別版更搶手。</p><p>Defender始於1948年</p><p>至今仍廣受四驅車Fans鍾愛嘅Defender，轉眼已有60年歷史，自號稱首代型號兼前身嘅SeriesI喺1948年面世後，廠方一直有為其推出不同嘅改良版本，以迎合車迷嘅要求，隨後更於1990年開始以Defender呢個名字示人。</p><p>曾服役不同部門
</p><p>當香港仲係英國殖民地嗰陣，政府曾大量購入LandRoverDefender作為服務車輛，曾經為警務處服役過，嗰陣幾乎全部警車都係Defender，到家陣拆彈組用嘅炸彈處理車都仲係佢。另外亦曾成為漁護署嘅巡邏車，以及係消防處嘅救護車，貪其可以征服新界郊區崎嶇嘅山路嘛！</p><p>LandRoverDefender90Pickup規格</p><p>引擎：2,401c.c.直4柴油Turbo<br> 馬力：90kW/3,500rpm<br> 扭力：360Nm/2,000rpm<br> 傳動：6前速手波，四輪驅動<br> 查詢：LandRoverHK（27132383）</p><p>供款幫你計</p><p>首期：$39,000　<br> 利率：5%<br> 月供：約$8,775（48期）<br> <br> ＊註：以上數據僅供參考</p></body></html>