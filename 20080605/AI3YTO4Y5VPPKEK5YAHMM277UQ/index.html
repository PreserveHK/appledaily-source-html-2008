<html><header><meta charset="utf-8"><title>法式4日情　冧掂3歲人仔</title></header><body><h1>法式4日情　冧掂3歲人仔</h1><p>呢部法國車，竟然連小朋友都冧得掂。今次4日3夜RenaultGrandScenic長期測試，就成功奪取到一位3歲小女孩嘅歡心！冧掂細路梗有理由，車頂雙天窗，可以坐定定睇風景；放平中後排座椅變個平地台，又可以喺上面又跑又跳。見佢歡笑聲不絕，仲拎起鉛筆畫紙，話要畫番部車出嚟畀爸爸睇，叫佢快啲換呢部咁多法寶嘅法國MPV喎！<br><br>記者：鄭達基<br>攝影：梁細權　<br>模特兒：Kibby、Samson（StageModels）、洛怡</p><p>超大雙天窗　小朋友讚好</p><p>畫完之後，我問小洛怡鍾意RenaultGrandScenic邊個地方，佢即刻拖住我入車廂，好開心咁指住雙天窗話：「個窗好大，可以同媽咪一齊食雪糕睇風景！」聽完之後，莫講話係我，就連身旁嘅ModelKibby同Samson都笑餐飽。得嗰3歲人仔，竟然咁識嘆！當然大家都一樣咁BuyGrandSecnic嘅超大雙天窗，事關無論你坐喺三排座椅任何一個位置都可以享用得到。<br> 我就覺得後排可以完全放平，兼且可以收摺嘅中排，用落真係好方便。事關有日朋友要搬屋，我就自動請纓幫手，當我將兩排座椅放平，朋友即刻「O嘴」，仲話睇落部車唔係好大，但原來空間大成咁，擺幾個大膠箱都仲有大把位剩。仲有呀，原來放平咗兩排座椅之後變成嘅平台，亦都為咗洛怡嘅玩樂天地，夠晒位又跑又跳！</p><p>賣相特別　稍嫌鏡細</p><p>好多人都覺得GrandScenic比較另類，唔係人人接受得到。但我同佢經歷過4日3夜，發覺呢個另類造型反而吸引到途人目光，呈鴨尾嘅車身線條加大車窗，就連洛怡都話好得意。不過，講到尾我都係唔太鍾意佢兩邊門鏡，始終GrandScenic有番咁上下Size，但隻鏡都仲係咁細！就算側面隻窗有幾大，方便你監察盲點都無用㗎，家吓講緊嘅係車後情況……<br> 至於機械方面，個人認為一台2.0公升直4引擎輸出嘅動力算充裕，要怪就怪套半自動波箱只得4個波段，雖則話日常行車夠用有餘，但礙於每個波段都比較長氣，長遠嚟計用油都會多啲，若改5前速，定必令呢個問題消除，同時仲可以增強起步加速反應。</p><p>囗車廂鋪排同其他車系相似，沒新鮮感。<br> <br> 囗設備控制鍵收藏於軚盤後方，用落不及設喺軚盤上就手。</p><p>囗車內設多個儲物匣，連駕駛席門壁都有。</p><p>囗錶板係歐洲車常見嘅液晶體設計。</p><p>規格</p><p>引擎：1,998c.c.直4DOHC<br> 馬力：136bhp/5,500rpm<br> 扭力：191Nm/3,750rpm<br> 傳動：4前速半自動波<br> 尺碼：4,493×1,810×1,636mm<br> 軸距：2,736mm<br> 車重：1,530kg<br> 車輛提供：維信汽車（29273538）</p></body></html>