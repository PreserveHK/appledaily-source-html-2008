<html><header><meta charset="utf-8"><title>MaseratiGranTurismo<br>意國三叉戟　龍游淺水</title></header><body><h1>MaseratiGranTurismo<br>意國三叉戟　龍游淺水</h1><p>意大利文中，GranTurismo（簡稱GT），可指「一個偉大的旅程」，又或泛指高性能豪華房車，可見Maserati新車GranTurismo之定位；配搭底盤跟同門4門房車Quattroporte一樣，連副偈都係4.2公升、輸出405匹馬力嘅V8引擎，令呢部車頭嵌有三叉戟廠徽嘅超跑，在遊走於淺水灣間，直路大斜、大細急彎一樣咁爽快利落，名副其實龍游淺水，但絕不會被蝦戲！<br><br>記者：梁美甜　<br>攝影：陳陶鈞<br>鳴謝：FerragamoRetail（HK）Ltd</p><p>星際觸電第一次
</p><p>並非第一次接觸MaseratiGranTurismo，早在去年12月喺星洲時已試揸過。坦白講，FirstSight可以話有啲觸電感覺，事關當日試嘅新車係火辣辣嘅紅色，加上車身圓潤兼線條流暢，烈日下映照出令人怦然心動嘅身影，駕馭飛馳路面上，排氣量達4.2公升嘅V8引擎，喺低轉高速時扭力充沛，就算高轉速都好，依然感到動力源源不絕。<br> V8自然吸氣嘅引擎實力強如渦輪增壓，但又比後者來得含蓄而又感到動力無限，咁都未夠，揸住新車出街，艷光四射實力狂放，贏收視兼贏虛榮感！今日遊走淺水灣，那份魅力依然，可恨是未能完全發揮GT實力，有點蛟龍游淺水感覺吧了。&#13;</p><p>跑格設計平衡感覺
</p><p>MaseratiGranTurismo之所以能令人目不轉睛，同佢一流嘅外形不無關係。新車車身比上一代GranSport加長了358mm，軸距亦加長咗282mm，令新車睇嚟大隻咗，激賞嘅係利用空氣力學而設計嘅車側線條及跑車設計平衡了「大隻」感覺，大家極其量都只係話：「部車大咗，內櫳空間多咗闊落咗。」連後排都坐得舒服過人㖭喇！</p><p>由頭到尾個性選裝
</p><p>為免失禮人，新車內裝絕對同佢外表一樣咁得。GPS導航系統、旅行計算機、收音機與CD功能Bosch-Blaupunkt多媒體設備、GSM行動電話套件、Bose音響設備、定速巡航、上坡駐車輔助、14向調節電動座椅附三組記憶模式、手枕內冷藏箱等等都未算，Maserati為進一步突出每個車主個人風格同獨特性，推出所謂個性選裝，由車身顏色、內飾搭配、方向盤、波棍，甚至煞車碟顏色都任君選擇。
</p><p>巴閉意念夠食腦</p><p>唔知係咪潮流興強者越強，系出意大利嘅Maserati同SalvatoreFerragamo兩個品牌都已經「行」到不得了，居然仲Crossover出番套專用尾箱行李，一套五件包括小型旅行箱、大手提袋、化妝袋、衣服套袋同多功能鞋袋。以GranTurismo嘅鬼臉罩為設計意念設計出成套尾箱行李系列，仲肯定一次過放得晒嗰吓至犀利。SalvatoreFerragamo同GranTurismo一樣提供個人化選擇，配合內櫳設計而提供兩種皮料同四種顏色為車主度身訂做套行李箱，夠晒巴閉！所以話，食腦真係可以創造更多意念同提高經濟效益。</p><p>MaseratiGranTurismo規格
</p><p>引擎：4,244c.c.V8<br> 馬力：405hp/7,100rpm<br> 扭力：460Nm/4,750rpm<br> 傳動：ZF6前速半自動波配F1撥片<br> 尺碼：4,881×1,847×1,353mm<br> 軸距：2,942mm<br> 車重：1,880kg<br> 查詢：勵駿汽車（28739288）</p><p>Crossover飛甩雞毛Fit尾箱</p><p>SalvatoreFerragamo奢華行李系列<br> <br> a.衣服套袋	$13,500<br> b.化妝袋	$7,200<br> c.大手提袋	$13,000<br> d.小型旅行箱	$23,000<br> e.多功能鞋袋	$14,500<br> <br> 查詢：SalvatoreFerragamo（21100668）</p></body></html>