<html><header><meta charset="utf-8"><title>搵銀兵團出動　潮流花市大冧價</title></header><body><h1>搵銀兵團出動　潮流花市大冧價</h1><p>年輕人往往幹勁非凡。本地土炮時裝十賭九輸，雖然大氣候被大時裝集團壟斷，但一班立志用潮流搵錢的年輕人遇上，即刻撞出火花，一人一份夾出6位數字，在美國、日本購入潮牌水貨，租用旺角東京銀座商場，以平價吸引年輕人，今次只玩5日，務求年輕人在買新衫上慳番一大筆，而佢哋就在過前年搵到十萬大元！<br><br>記者：許維雅<br>攝影：梁細權<br>Model：Carlos@HKGenesis</p><p>左：Fuct白色軍帽圖案Tee$220<br> Levi's501XX深藍色直腳牛仔褲$399<br> <br> 右：HelloMinor灰色米奇老鼠PrintTee$199</p><p>5日內搵10萬</p><p>今次東京銀座商場大賣美、日潮牌平貨，全因一班搶錢年輕兵團，膽粗粗掉出6位數字成本入貨，以薄利多銷形式，希望新年前瘋狂搵一筆。一向做開Promotion的奇寶，有地方亦有推銷學生的宣傳經驗，而Webb就有做開水貨的經驗有貨源同客路。兩位年輕人相識不久，立刻策劃發達大計。奇寶認為價錢平的旺區商場，只有銀座。於是Webb主力入貨，找來香港較受歡迎的美國潮牌及款式，靠Terry於美國的人際網絡，用最平的價錢及運費，促成今次益街坊的大平賣。幾個年輕人目標係賺取10萬回報，更大叫若然今次失敗，必定跳樓收場！</p><p>水貨大王Webb</p><p>網上水貨經驗3年，熟客不少，跟台灣多間水貨店有聯繫，互相交換美國及日本潮牌取貨的Contact，務求令貨源更平，價錢定位更低，吸引更多顧客。<br> <br> 推介：身穿的Carhartt衞衣、aNYthingPrintTee。</p><p>銀座死場宣傳大亨奇寶</p><p>一直負責各類Production工作，主力幫各公司於大學生市場搞宣傳。早前，租落人稱「死場」的銀座商場，大搞大學生特價超級市場賣零食。但求搵錢，出盡法寶，計盡每一毫。<br> <br> 推介：多款$399的Levi's501，低於市價，但求薄利多銷。</p><p>長駐美國入貨佬Terry</p><p>長駐美國專責入貨，對美國潮牌熟爆燈。他認為除了香港人較為熟悉的Stussy、Supreme之外，HOLLISTER係美國每個大學生必備的校服咁滯。<br> <br> 推介：美國街牌大熱、以猩猩作Logo的Fuct。問佢點解跟日牌Bape咁似，他笑言：「係呀！兩個品牌好似，不過Fuct歷史較悠久，真係唔知邊個抄邊個喇！」</p><p> http://www.grouporder-webb.com有多個港人十分熟悉的潮牌，數之不盡，主力售賣美國及日本兩地的年輕品牌。除了現貨，Webb會按客人要求落貨。 </p><p>$400Tee近乎半價</p><p>今次大平賣，以Tee款最多，大部份都係美國潮牌，全部更係今季新款。有港人熟悉的Stussy，市面價賣$400左右，現在只需$199。其餘有aNYthing、GraphicDesign等等，當中記者特別喜歡較陌生的HelloMinor，將為人熟悉的卡通公仔圖案，如米奇、多啦A夢等，嘲諷變成惡形惡相的大壞蛋，十分抵死過癮。最後還有少量日牌如HystericGlamour及限量版Supreme等，但價錢就不及美國品牌平。</p><p>$350買大馬仔Polo最抵</p><p>除了Tee款外，還有大量其他款式上身，如低調易襯的Carhartt衞衣、夠晒Classic的PoloShirt及近年大熱的A&amp;FPolo等。當中最抵買的當然係大馬LogoPolo，因為專門店正價價錢要$999左右，還經常斷貨，現在跟其他Polo劃一價$350出售，絕對係必搶目標之一。</p><p>Levi's劃一瘋狂$399</p><p>至於下身方面，顏色最多、尺碼最齊，又最抵買當然係Levi's。最多人着的501及501XX，市面價全新貨都起碼要$699，現在美版都只賣$399，真係要買定條褲過年。同場仲有少量鞋、袋及冷帽都係必搶推介，如日本大熱的ManhattanPortage，港店水貨本身不多，現在中Size的MessengerBag都係$499，真係夠晒抵用。</p><p>自製$300福袋必搶！</p><p>呢班年輕人為搵錢，可謂絞盡腦汁，好似呢個$300福袋，是他們特別設計，希望吸引一些不求款式，但求平價買到潮牌的年輕人。福袋雖然唔靚，但入面就有兩件總值$700的PrintTee，牌子包括Stussy、ANYthing、JMoney、Fuct及HelloMinor等，限量只有100個，要搶就要快手。福袋呢個日本散貨傳統，經常帶給人驚喜，大家切勿錯過。
</p><p>美國潮牌大平賣資料：</p><p>地點：旺角砵蘭街180號東京銀座商場2樓U-MARTOutlet（砵蘭街與豉油街交界）<br> 日期：2月2日至2月6日<br> 時間：12nn至10pm<br> 付款方法：只收現金<br> 查詢電話：26269544</p></body></html>