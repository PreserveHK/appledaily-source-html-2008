<html><header><meta charset="utf-8"><title>鹽擦凉瓜加梅子　甘甜唔怕苦</title></header><body><h1>鹽擦凉瓜加梅子　甘甜唔怕苦</h1><p>由細到大最怕吃苦瓜，儘管阿媽軟硬兼施，我都不肯就範。之但係今日粵全食行政總廚EdwinLam教用鹽先擦洗苦瓜，再加入梅子同煮，甘苦甜酸互相融和，出來效果零苦澀，估不到不用閉上眼就吞下生平第一啖苦瓜，終於都可以嘗到苦中甜。<br><br>記者：趙佩倩　<br>攝影：黃子偉<br>示範：粵全食行政總廚EdwinLam<br>地址：天后清風街5至7號（21114149）</p><p>EdwinLam（林家傑）</p><p>入廚經驗：<br> 前港督麥理浩御廚孫兒，自小近廚識煮，煮餸超過20年。<br> <br> 拿手菜：<br> 擅長烹調粵式Fusion菜，其烹調方法簡單得來見心思。</p><p>雷公鑿燜排骨最正</p><p>不同類型的苦瓜有不同程度的苦，喜歡苦味濃的可選擇雷公鑿，不過就要等到4月至10月當造期先有得食。</p><p>雷公鑿苦瓜</p><p>產地：本地<br> 特徵：外形短小，形狀像尖錐形，瓜肉厚，顏色越深越苦，且瓜味最甘濃。外形較圓身、翠綠有光澤者為之靚瓜，用來燜排骨最正。</p><p>長苦瓜</p><p>產地︰東南亞<br> 特徵︰青綠的表皮，外形較長身，瓜質爽脆帶腍身，味道較淡，燜炒蒸皆宜。</p><p>白苦瓜</p><p>產地︰台灣<br> 特徵︰外表雪白，苦味較淡，可用來榨汁或煲湯，味道甘甜。</p><p>苦盡甘來<br>【梅子凉瓜一字骨】</p><p>0hr40min<br> 份量：4人<br> <br> 凉瓜的甘與梅子的酸融入了一字骨之中，極之入味，一丁點兒苦味也沒有。</p><p>材料</p><p>梅子4粒、凉瓜1個、一字骨15両、老抽1/2湯匙、生抽1/2湯匙、白胡椒/生粉各少許、冰糖1小粒、葱/薑/蒜茸各少許</p><p>做法</p><p>1.凉瓜切片備用。<br> <br> 2.一字骨以老抽、生抽、白胡椒及生粉醃20分鐘，拉油備用。<br> <br> 3.爆香葱、薑及蒜茸，下冰糖以少許水煮溶，加入凉瓜及梅子炒勻，一字骨回鑊兜勻，最後以生粉水埋芡即可。</p><p>貼士</p><p>怕凉瓜太苦，可先用鹽擦拭才煮，這樣可將苦味冲淡。</p><p>鄒小姐問：梅子喺邊度買到？<br> <br> 答：可以喺南貨舖買到，揀越深色越大粒越好。</p><p>元寶雲穿鳳<br>【雜菌釀雞翼】</p><p>0hr20min<br> （未計醃雞翼時間）<br> 份量：4人<br> <br> 釀雞翼最緊要識得揀大大隻的美國雞翼，釀出來的外形脹卜卜夠飽滿，若用巴西或本地雞翼Size則較細，不太適合作此菜式。</p><p>材料</p><p>大雞翼6隻、南乳醬2両、雜菌2包、鹽少許、糖1茶匙、老抽1湯匙、生抽1/2湯匙、花雕4湯匙、白胡椒少許</p><p>做法</p><p>1.先將雞翼起骨，加入南乳醬、鹽、糖、老抽、生抽、花雕及白胡椒醃2小時。<br> <br> 2.雜菌切粒後汆水後釀入雞翼，蒸8分鐘至7成熟，瀝亁水份。<br> <br> 3.燒熱炸油，下雞翼以細火油浸熟即可。</p><p>貼士</p><p>雞翼撈起前調大火逼出油份，出來效果會更加香口。</p><p>Mandy讀者：南乳醬邊隻好？<br> <br> 答：可以去一些老字號的南貨舖購買，用瓦樽裝住，味道會更香濃。</p><p>大展鴻圖<br>【芥末牛水𦟌】</p><p>0hr20min<br> 份量：4人<br> <br> 牛水𦟌是牛近股骨的部位，肉質軟腍嫩滑，但記得不要煮過熟，否則會變得十分韌。</p><p>材料</p><p>牛水𦟌12両、日式芥末1/2支、沙律醬4湯匙、黑椒粒/味鹽各少許、米粉1両、生抽1湯匙、老抽1/2湯匙</p><p>做法</p><p>1.牛水𦟌切片，加入黑椒粒、生抽及老抽略醃。<br> <br> 2.燒熱鑊將牛水𦟌煎至8成熟備用。<br> <br> 3.將芥末混入沙律醬，下煎鑊略加熱備用。<br> <br> 4.米粉下油鑊炸起即撈起，灑上味鹽，放上牛水𦟌，最後淋上芥末沙律醬即成。</p><p>貼士</p><p>可將1小條米粉放油鑊，若即時浮起即表示油溫適合。</p><p>梁小姐問：如果唔鍾意食芥末，可以煮其他汁料代替嗎？<br> <br> 答：可以試吓煮野菌汁，先用牛油爆香野菌，加入葱花炒勻，再注入上湯，最後埋蛋白芡就可以。&#13;</p><p>老少平安<br>【潮式肉碎豆腐湯】</p><p>0hr30min<br> 份量：4人<br> <br> Edwin教路煲靚湯的秘訣是要待湯滾起首2至3分鐘時要不時撇泡，這樣煲出來的湯便清甜不混濁。</p><p>材料</p><p>冬菜1両、鮮肉碎6両、板豆腐1件、糖/白胡椒/鹽各少許、大地魚粉2湯匙、葱粒/唐芹各少許、水500毫升、雞湯250毫升、油少許
</p><p>做法</p><p>1.肉碎加糖、白胡椒、鹽及油略醃；冬菜洗淨切粒備用。<br> <br> 2.將水煮滾，放入肉碎球，加入雞湯後下冬菜、板豆腐、葱粒及唐芹，滾20分鐘後下大地魚粉即成。</p><p>貼士</p><p>大地魚粉要最後下，否則滾得太耐鮮味會流失。</p><p>Helen問：大地魚粉可唔可以自己整？<br> <br> 答：可以喺南貨舖買大地魚，入焗爐用200℃焗20分鐘，然後舂碎便可。</p></body></html>