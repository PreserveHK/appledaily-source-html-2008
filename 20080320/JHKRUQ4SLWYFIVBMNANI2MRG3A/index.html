<html><header><meta charset="utf-8"><title>我哋唔係畫花個城市</title></header><body><h1>我哋唔係畫花個城市</h1><p>曹操都有知心友，正邪實難分界。你話街頭藝術家破壞城市景觀，我話政府猛拆才是罪魁。文化不同，是前因也是後果；於是歐洲人懂欣賞街頭藝術品的實驗和反建制精神，更有合法塗鴉區，作品甚至會被人偷去拍賣。無大奢求亦無意改變大氣候，6個本地街頭藝術創作單位今回殺入蘇豪搞室內展覽，無非想公告天下：「我哋唔係齋宣洩，仲識建設」。<br><br>撰文：怪秀<br>攝影：周旭文&#13;</p><p>破壞/建設StreetArt好帶挈</p><p>港人好行街，行街就消費，周末更喜歡出街蒲，但對於街的認知卻限於皮毛，遑論街頭藝術。負責策劃街頭藝術室內展《OntheStreet》的Gordon，本身來自RDPlayroom，一直本着「激發新人接觸StreetArt」精神。「唔係畫花個城市，亦無礙市容，只想表達訊息。我體諒港人對呢門藝術唔接受，但我認為每人該有表達自己的空間。」事實上，香港沒可做的空間，以前曾灶財那壁江山都是辛辛苦苦才打回來的。於是《OntheStreet》反諷地「就係要香港街頭藝術搬入室內，用傳統展覽空間展示本來屬於街頭的作品。」</p><p>Dom=KillTheBoss</p><p>6大展出單位中，態度最怪最烈首推Dom@StartFromZero。Dom自稱全職街頭藝術家，玩StreetArt已去到第8個年頭，牌子中的Start已含「STreetART」這個意思，而第二層意思則非常正面，鼓勵人們失敗了從頭嚟過，StartFromZero。「香港人太死板，太ABCD，日復日年復年，10年後回望，發覺係零──做人要有某種記錄留低至得。」所以選擇StreetArt傳播自己Message，「希望慢慢可以由唔正常變番正常，最好可以波希米亞一點」。作品取材果然波希米亞，殖民地時代遺下的菜檔，成為今次Dom的StreetArt舞台，Sticker上更寫着KillTheBoss，極富挑釁性。</p><p>P=游擊</p><p>加拿大多倫多著名ArtSchoolOCAD畢業的P，喜歡畫畫到認為是一種需要的地步，更覺得StreetArt特有的即時性非常吸引。「其他ArtForm欠缺這種即時反應的能力，包括你可以鬧，可以讚，更可以將個Art伸延開去，引來討論。街頭藝術本身就有唔守規矩的特性，好游擊。香港人由細開始聽慣指令，但街頭藝術係違反聽話，高層次嘅作品仲會破舊立新，所以香港人未得住。」作品《Toyhouse》靈感來自灣仔利東街等將要被消滅的地方，在P的眼中，政府將那些地方變為自己的遊樂場，自得其樂。</p><p>KeithChan=癡線</p><p>Keith是攝影師，之前往英國CamberwellCollegeofArts深造，半年前回港努力打造其《Passers-By》攝影系列，企圖以StagePhotography那種用鏡頭營造故事的手法，加上Documentary式寫實風格，帶出街頭攝影的曖昧性。《Passers-By》講的是途人與街頭小故事。到底是我們有能力控制環境，還是被環境控制我們的人生？「香港係一個癡線嘅城市，壓迫感非常強烈。相比之下，倫敦係渺無人煙嘅另一個世界，但反而英國個StreetArtScene就蓬勃得多，連Banksy喺石屎牆上嘅作品都可以成幅偷咗去做拍賣。」
</p><p>Andre=Anti-Establishment</p><p>身份多多的Andre先生以攝影師身段出場，言不多，但句句中的。「StreetArt某程度係透過破壞去建設，係反建制，唔係個個政府頂得順。我最近很喜歡留意SanPaolo的StreetArtScene，無論顏色、題材、環境一樣都非常Rich，好南美人色彩。可能個政府太廢，所以民間有好多聲音，導致個Scene好蓬勃。」Andre先生言下之意，即香港政府唔夠廢，定係我哋太少人願意出聲？</p><p>Tat&amp;Vi=唔鍾意太亁淨</p><p>玩StreetArt的人都喜歡那份源自挑戰建制的刺激，GraphicAirlines的Tat同Vi也不例外。凌晨兩三點出發到上環視察環境然後下手，運氣好的話，可以Keep到成年；至於運氣不好的，大有人在。「有朋友下晝去九龍灣做，跟住有人報警，然後坐一晚，罰千零蚊囉。」Tat覺得StreetArt可令城市豐富一滴，真實一點，「香港𠵱家太亁淨了，其實亂亂哋至精采。」阿Vi就想有個港版的重慶中國藝術村，「成棟大廈任我哋畫其實會好靚，唔係棟棟樓都蝦肉色先靚囉。九龍灣有好多圓圓哋、螺旋式嘅多層停車場，好好畫，政府不妨考慮一下。」
</p><p>BigMad=深</p><p>如果說Dom是最Hardcore中的一位StreetArtist，那麼BigMad就是最冷靜最神怪的一員。自稱從事多媒體設計的他，參展作品清一色參照港式路邊交通燈箱。話題由StreetArt靈感之源到港式指示牌，BigMad話香港的SignageSystem離譜地完善，「唔使用腦，淨係識得跟住箭嘴行呀行，習慣咗依賴，縱壞晒，再咁落去只會退步。」</p><p>OntheStreet</p><p>展期：即日至4月5日<br> 地點：中環伊利近街下段15號地下「CultureClub」<br> 網址：<br>  http://www.cultureclub.com.hk <br>  http://www.rdplayroom.com </p></body></html>