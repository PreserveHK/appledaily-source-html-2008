<html><header><meta charset="utf-8"><title>14盞LED=迷人電眼</title></header><body><h1>14盞LED=迷人電眼</h1><p>Audi今年氣勢可以話一時無兩，唔單止取得奧運專用車資格，而且不斷有新搞作，新車陸續運抵港。就連車未到，WaitingList已經要排成半年嘅全新A43.2FSIquattro都一樣夠晒話題性。全新A4外形兇猛帶勁，加配多個先進新裝備，車廂空間大咗，寬敞而舒適。最煞食係擁有一對魅力四射嘅LED頭燈，儼如一對強力電眼，相當矚目，隨時有機會成為Audi另一個標誌㖭！<br><br>記者：梁美甜<br>攝影：譚盈傑<br>模特兒：Phoebe（TheGroup）<br></p><p>單看新一代A4外形，淨係對頭燈令人覺得與別不同之外，大家可能都係嗰句：「咪又係差唔多，小改款咋！」咁就Sorry囉，新車除咗嗰對閃爆頭燈之外，仲加多好多先進配備，以保持一向專玩尖端科技同時尚元素嘅超跑形象。無可否認，新車採用Xenon大燈加埋14盞LED飾燈，超巨型方塊式鬼面罩加上向前延伸嘅頭燈線條，營造出強勁而具活力嘅車頭設計，終於真正體驗到何為「炯炯有神」，直頭係有神有勁兼型到暈啦！無怪乎呢對新電眼一出，就有人話佢有機會成為Audi另一個標記！</p><p>聰明匙操作一Take過</p><p>新A4係同系中率先用上全新感應式設計免匙系統及電子駐車系統嘅車種。只要身懷車匙，通過電子感應，一按StartEngine按鈕，就可以啓動引擎，最搞鬼嘅係條匙仲有記憶功能，只要預先設定，啓動引擎嘅同時，音響、座椅以及空調等等設定都會相應啓動，非常體貼！<br> 為無負名車之譽，車廂設計同配置都好高級，好似有高科技MMI多媒體資訊系統、行車電腦及ParkingCamera等。</p><p>招牌四驅夠爽</p><p>新A4分入門版1.8TFSI四缸雙增壓引擎及頂級版3.2FSIV6自然吸氣引擎，今日試嘅係3.2公升FSIV6偈嘅頂級版，六前速自動波箱連軚盤加減撥片，再搭配Audi招牌Quattro四驅系統，最大馬力可達265匹，未揸已經想像到部車嘅性能，上車，踏油門，嘩，爽到暈！</p><p>供款幫你計</p><p>首期：$53,400<br> 利率：5%<br> 年期：48期<br> 每月供款：約$12,015<br> 註：以上數據僅供參考，一切以財務公司最後審批為準。&#13;</p><p>規格</p><p>引擎：3,197c.c.FSIV6自然吸氣引擎<br> 馬力：265bhp/6,500rpm<br> 扭力：330Nm/3,000-5,000rpm<br> 傳動：六前速Tiptronic連Quattro四驅系統<br> 極速：250km/h<br> 0-100km/h：6.2秒<br> 查詢：合廸汽車（25281862）</p><p>車展劉美君撐場</p><p>奧運就快到，大會指定品牌嘅專用車Audi率先舉行車展，一次過畀大家睇吓全線車系，當中嘅A62.4更會以慶典價$419,000作限量發售，到時連劉美君都會出席做嘉賓㖭！</p><p>AudiOlympic車展</p><p>日期：3月22、23日（六、日）<br> 地點：尖沙嘴海運大廈展覽大堂<br> 時間：11am-8pm</p></body></html>