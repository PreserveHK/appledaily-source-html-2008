<html><header><meta charset="utf-8"><title>AV藍：更新PS3　享高清音效</title></header><body><h1>AV藍：更新PS3　享高清音效</h1><p>我AV藍唔抵得消費blog嘅Shopping精成日淨係顧住啲女仔，決定寫番個blog講男人至愛嘅影音產品。AV影音再唔係發燒友嘅專利，𠵱家唔少人屋企都有套家庭影音，仲要係高清電視，Blu-ray藍光影碟嘅高清畫質；而最近AV界其中一個熱門話題係高清音效。<br> 以往影碟音效主要係Dolby同DTS5.1環繞聲，勁啲去到7.1；而Blu-ray高清音效格式係DolbyTrueHD、DTS-HDMasterAudio（DTS-HDMA），不過，要啲七、八千蚊嘅HiEndBlu-ray機先播到，中檔機解唔到碼，畫質靚，啲聲就差咗啲。<br> 點知平價殺入Blu-ray巿場嘅PS3最近推出全新2.30版韌體，免費畀用家上網upgrade部機嘅韌體（firmware），可以播放高清音效，仲推出咗一個主機加《劉德華WonderfulWorld香港演唱會07》藍光碟等套餐，據聞幾好賣喎。PS老細James話，呢隻係本地首製備有DTS-HDMA5.1影碟，好鬼好聲。小弟踩上門試聽，第一幕《天比高》華仔大玩電擊，啲電流聲喺身邊喇叭穿插，環繞聲一流；音效好有層次感。<br> 我都寸James一句，高檔藍光機可以將音訊Bitstream直出AV擴音機解碼，啲聲仲靚。佢笑笑口話，PS3同其他藍光機唔同嘅地方，可透過韌體不斷upgrade，時機成熟都會加入Bitstream功能。<br> 逢周五刊出</p></body></html>