<html><header><meta charset="utf-8"><title>陳志雲：似師奶不知幾勁</title></header><body><h1>陳志雲：似師奶不知幾勁</h1><p>《志雲飯局》昨日在灣仔萬麗海景酒店滿福樓錄影，並邀請立法會主席范徐麗泰做嘉賓。兩人見面時，第一時間談到擔任火炬手傳遞聖火的感受，陳志雲的跑姿被批評似師奶，又是網上播放點擊次數高的片段，他說：「呢個我都有聽講過，冇所謂，我跑步咁多年，我覺得自己冇大問題，當時我實在太興奮，我唔係藝人，我表現我嘅真性情，所以我唔會唔高興。話我似師奶，其實師奶都好犀利，平時要買嘢又要拖住幾個細路，不知幾勁！」身為嘉賓的范徐麗泰亦主動為陳志雲解圍，她說：「啲人夠話我似小露寶喇！」</p><p>「六叔冇事」</p><p>此外，昨日又有消息指邵逸夫入醫院，陳志雲說：「六叔冇事，前三日佢先至返電視城聽我哋開會，佢鍾意就會返來聽開會。」被問到六叔是不是要定期入院，他說：「冇乜特別囉！」<br> 採訪、攝影：楊潔雯</p></body></html>