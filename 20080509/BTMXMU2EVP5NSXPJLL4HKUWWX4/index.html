<html><header><meta charset="utf-8"><title>416匹＋機械增壓<br>紳士獸性大發</title></header><body><h1>416匹＋機械增壓<br>紳士獸性大發</h1><p>之前到港嘅JaguarXF3.2版，由車頭到車尾都跑味濃郁，波棍又變成旋鈕操作，已為Jaguar車迷帶嚟衝擊。今次測試嘅4.2版XF更凸顯獵豹本能；416匹馬力再搭機械增壓，0至100km/h僅需5.5秒，與其話佢係英國紳士，不如話獸性大發、完完全全變成獵豹。<br><br>文：嘴嚼爺<br>攝影：譚盈傑<br>Model：JoJo（StageModel）</p><p>經典再開始</p><p>今年3月，印度汽車集團TataMotors正式從福特接管Jaguar，加埋去年9月喺法蘭克福車展展出嘅全新XF車系，令成件事更有革新味道。先講外形，有人話車頭鬼面罩似賓利，又有人話車尾似AstonMartin，攞車時PR小姐就話的確就係之前AstonMartin設計嘅。如果要同JaguarS車系比，外形上真係完全革新，新車擺脫晒懷舊味道，車頂線條更係現代房跑格局，銀網鬼面罩同頭燈散發高貴味道兼帶點科幻感，與其話XF外形已經不再經典，不如話XF野心更大，希望創造另一個經典。</p><p>旋鈕轉波好好玩</p><p>未開車先研究一輪，啡色皮椅保持舒適豪華感，而且車內空間亦好夠，繼3.2版本後再睇一次中控台、錶板格局、門邊裝飾，依然係令人驚嘆古典美同新科技嘅混合體。<br> 雖然之前到港嘅3.2版已經採用JaguarDriveSelector旋鈕代替波棍，但依然未令人生厭，依然好有新鮮感，一坐上車按掣撻車，旋鈕慢慢升起，啱啱就升到你撻車隻手嘅掌心位置，呢個設計真係好體貼，而且平常行車可用軚盤加減波嚟轉波，絕對唔會雞手鴨腳。<br> 個轉波旋鈕升起嗰下真係好有型，恕我睇得機械人卡通多，撻車一刻冷氣口打開兼旋鈕升起，真係想大叫：「XF，出擊！」</p><p>馬力備用</p><p>雖然未慣，不過已經唔使望實個旋鈕驚入錯波，因為錶板有清晰顯示已扭到D波位。一畀油，感覺明顯同3.2版本唔同，始終XF車重1,842kg唔少嘢，之前二百幾匹馬力只係啱啱好，𠵱家超過四百匹馬力，應該更得心應手。廠方公佈極速250km/h，我反而不太在意，喺香港地揸車，起步加速力更重要。<br> 去上斜多彎又遇着整路不斷開開停停嘅寶馬山，係考驗起步好時機，每次開車畀大啖啲油，都會同尾隨車輛拉開大段距離，力量不算霸道，但柔順地輸出，加速力越嚟越強，呢一下，又似番個紳士，而且係個風度翩翩又跑得快嘅紳士。<br> 懸掛設計源自同廠跑車XK，少了以往Jaguar房車「浪」嘅感覺，高速掟彎時感覺好實在，不過XF始終係房跑，個人感覺佢喺力量同舒適性之間取得唔錯嘅平衡位，尤其呢架4.2版，更明顯。</p><p>Profile</p><p>引擎：4,196c.c.V8＋Supercharged<br> 馬力：416hp/6,250rpm<br> 扭力：560Nm/rpm<br> 傳動：6前速自動波，後驅<br> 0-100km/h：5.5秒<br> 極速：250km/h<br> 查詢：積架香港（25200989）</p></body></html>