<html><header><meta charset="utf-8"><title>談育嬰：<br>輔導長女消除妒忌恐懼　李嘉慧狂啪藍莓育精靈B</title></header><body><h1>談育嬰：<br>輔導長女消除妒忌恐懼　李嘉慧狂啪藍莓育精靈B</h1><p>李嘉慧現懷有7個月大的BB女，她透露除依循琦琦多吃藍莓生大眼B女的獨門秘方外，還會多聽莫札特古典音樂作胎教。作為第二任的準媽媽其實忙得很，當中最重要的課題是不時灌輸兩歲大的囡囡Valerie，建立、平衡及接受腹中BB妹妹的和諧親子關係。　撰文：梁錦雯</p><p>名模李嘉慧（Sofie）自三年前嫁給金融才俊任偉成後，逐漸淡出模特兒界，專心相夫湊女，除忙於照顧兩歲大的囡囡Valerie外，還要準備迎接另一小生命的來臨，懷胎7月的Sofie，將會於8月再生一女，三年抱兩，可喜可賀。<br> 由於BB女的英文名將會是S字頭，Sofie暱稱她為「BBS」，她日前為小生命買床及衣物，表現跟她陀第一胎時一樣緊張，她笑說：「陀呢胎辛苦過第一胎，因為要湊大女playgroup返學放學，成日唔夠瞓，所以成日都要瞓晏覺，之前醫生話我唔夠羊水，我同醫生講話飲番多啲水咪得，醫生仲笑我，叫我瞓番多啲就OK。」<br> Sofie快當第二任媽咪，忙於為妹妹物色新家具，日前她到中環威靈頓街的ModernBaby買BB床，她對一張來自意大利嬰兒用品Cyrus，價值逾35,000元的白色BB床愛不釋手，同時又睇中一隻白色玩具木馬給大女，絕對沒有大細超，秉承她對子女的公平教導方法，她說：「囡囡𠵱家好鍾意玩木馬同好鍾意玩熊仔公仔。」</p><p>害怕忽略大女</p><p>談到胎教心得時，Sofie說：「同第一胎一樣，都會聽吓莫札特嘅古典音樂，揸車時都會聽啲hiphop音樂，令心情保持愉快輕鬆。第一胎時會做吓孕婦瑜伽，拉吓筋，當時係自然分娩。」她透露眾好友都提供不少tips，也說：「好似琦琦之前教我陀第一胎時食藍莓，BB對眼會大啲精靈啲，𠵱家呢胎都有食。」<br> 還有三個月才臨盆的Sofie，她近月來最操心的莫過於向兩歲大的囡囡Valerie建立三母女的親子關係：「我驚第時擺多咗時間喺BB女上，會忽略個大女，我知道自己大肚時，特登帶囡囡去見啲大肚媽咪，同佢講肚入面有個BB，之後會喺個肚入面出嚟，後尾佢見BB出嚟就好驚，話啲BB成日喊。」</p><p>育兒不分忠奸</p><p>Sofie續說：「慢慢等佢習慣，克服佢恐懼，有一排佢都唔黐我，有少少jealous個妹妹，我仲買咗BB公仔畀佢玩，有時同佢講BBS踢媽咪個肚，佢就會叫妹妹唔好踢媽咪，仲拍我個肚哄妹妹瞓覺，本來打算帶埋佢入產房，不過醫生話唔好。」<br> 問到Sofie的教育方式，她說：「好多家庭都奉行父母分飾忠角同奸角嚟對付小朋友，我就唔會，我認為全家都要一致，以免小朋友覺得我哋有雙重標準，親子關係係要細個建立，對住佢要做一個好嘅聆聽者，等佢細個有乜嘢事發生都會同父母分享，當佢哋大個有事都會同父母商量，獎罰要分明，絕對唔可以靠語言暴力，一味鬧。」</p><p>愛靚媽咪：忌暴吃保體態</p><p>模特兒出身的Sofie，雖已有7個月身孕，但體重只升了15磅多，身手十分靈活，她笑言不純因貪靚，她說：「醫生都透露整個懷孕過程大概重20至30磅，當中頭12周唔使特別增磅，之後每一周重一磅，漸重係最適中，其實好多媽咪喺懷孕過程胃口轉變，可能陀BB辛苦，好想食甜品，我有啲朋友忽然間好鍾意食爆谷，我好鍾意食雪糕都戒咗，因為BB係唔需要呢啲糖份，所以要忍口。」</p><p>重質不重量</p><p>至於keepfit餐單，Sofie說：「都係奉行一日三餐，份量唔會double，反而營養要double，因為要照顧BB健康，自己就食多啲牛肉，因為自己缺乏鐵質，食多啲有Omega3嘅食物。」她又補充說：「都想小朋友大個時睇番同媽咪影嘅相，原來媽咪咁靚，加上自己間唔中都會有少少工作，keepfit都係工作原動力。」</p><p>進食餐單</p><p>《早餐》<br> 麥皮，果醬多士，豆漿（因不飲牛奶）<br> <br> 《午餐》<br> 雞肉或牛肉的粉麵一碗<br> <br> 《晚餐》<br> 以肉、菜為主的餸菜，白飯<br> <br> 《零食》<br> 生果，豆腐花，藍莓等</p><p>啓發能力：為初生兒尋玩具</p><p>Sofie認為0至2歲的小朋友，最適合透過遊戲及玩具，發掘及訓練她的身體協調，認識顏色和形狀，啓發創造力及語言能力。</p><p>1.Lego或顏色積木：<br> 可辨認顏色，手部同眼部協調。<br> <br> 2.圖畫故事書：<br> 每晚入睡時以講故事形式溝通，養成家長成為小朋友的傾訴對象。<br> <br> 3.音樂CD：<br> 學唱兒歌配合跳舞，增加她們完成動作的滿足感。</p><p>互動學習：培育長女求知慾
</p><p>李嘉慧十分關心囡囡的培育，認同由細做起的說法，她說：「大女雖然只有兩歲，但亦係最難教嘅時候，所以要特別留神，佢開始有主見，當佢問你問題時，你唔識唔可以用『Idon'tknow』解決，即係扼殺佢求知慾，以免佢大個都會以『Idon'tknow』態度解決事情，好似佢成日問我芝麻街入面的布偶叫乜名，我唔識都會上網幫佢搵，唔會同佢講唔知。」Sofie不時為囡囡安排社交活動，如小朋友遊戲，家庭同樂日，她說：「等佢從遊戲玩耍中學習分享、禮貌、家庭觀念嘅核心價值。」</p><p>支持傳統教育</p><p>現今家長都害怕填鴨式的香港教育制度，近年更有不少人轉向國際學校的活動教學模式，Sofie卻喜愛本地傳統教學：「好多慧妍師姐啲仔女都讀完國際學校，經驗一般，我驚個女第時大個叫我：『Hello，Sofie！』叫婆婆：『Hi，Tina！』又或者13歲已經化晒妝，我寧願揀傳統教育。自己都係本地學校讀書，都有佢好嘅地方，讀名校個個家長都想，我贊成要兩文三語，佢哋細個辛苦少少，大個會易啲適應。」</p></body></html>