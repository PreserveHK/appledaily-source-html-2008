<html><header><meta charset="utf-8"><title>文武全才　情關闖不過<br>年輕好老師跳樓亡</title></header><body><h1>文武全才　情關闖不過<br>年輕好老師跳樓亡</h1><p>【本報訊】科技大學數學系畢業，精於計算卻算不出生命的可貴；跆拳道黑帶，萬夫莫敵，但敵不過愛情重創。文武全才的27歲中學好老師，經歷兩次戀愛失敗，都曾經企圖自殺，最近與相戀幾個月的女友又鬧翻，昨日他帶醉到女友柴灣寓所，可惜仍是「箍煲」不成，衝動地從30樓躍下慘死。倒垃圾撫養他成才的慈母痛哭斷腸：「你為人師表做乜咁儍？讀咁多書都嘥晒啦！」　記者：李家傑、梁偉權、譚健文、倪清江</p><p>失守於戀愛方程式的男教師梁慶旭，科技大學數學系畢業，06年修讀教育學位，現時在將軍澳尚德邨香港道教聯合會圓玄學院第三中學任教數學科，他在學時期已學習跆拳道，目前擁有跆拳道黑帶資格，並在校內帶領跆拳隊。<br> 梁任教學校的副校長張積榮稱：「校方對事件感到相當震驚。」並稱讚梁是一名好老師，「有學生成績唔理想，佢第一個舉手，放學留低幫學生補課。佢唔怕蝕底，事事為學校、為學生着想，學生都非常尊敬佢。」</p><p>女友：佢成日話我唔理佢</p><p>據稱，梁先後三次拍拖，現任女友姓蘇，24歲，拍拖只有幾個月，最近兩人感情出問題，昨晨6時40分，梁帶醉到女友柴灣杏翠苑翠晶閣30樓寓所，希望與她和好如初，當時蘇的胞弟亦在場。其間兩人發生爭執，梁盛怒下大叫：「我跳樓死呀！」隨即奪門而出，蘇見狀馬上與弟追出查看，可惜已來遲一步，梁走到30樓電梯大堂即攀越一扇氣窗躍下，直墮地面，女友立即報警。<br> 救護員到場證實墮樓男子已死，女友在胞弟陪同下認屍，她表現得十分冷靜，沒有掉眼淚也沒有表現激動，只是平靜地向警員講述兩人關係和事件經過。她說：「佢份人好情緒化，成日話我唔理佢，呢段時間我哋經常鬧交，已經瀕臨分手。」</p><p>母親：讀咁多書都嘥晒啦</p><p>警方調查期間，死者胞弟接獲通知趕到現場，目睹兄長慘況即哭得呼天搶地：「二哥呀，二哥呀，你返嚟呀！」繼而癱軟地上，幾乎暈厥，救護員要將他送院穩定情緒。屍體稍後則由仵工移送殮房。<br> 就在梁慶旭慘死的同時，任清潔女工的梁母正在街頭倒垃圾，子女致電她告知噩耗，又獲悉幼子激動送院，70多歲的梁母立即趕往醫院，傷心欲絕搥胸哭叫：「我女流之輩湊大你哋幾個，最錫係你（死者），為咗個女仔做啲咁嘅嘢……讀咁多書都嘥晒啦！」<br> 下午1時，梁家帶備香燭冥鏹到現場拜祭，梁母更哭得死去活來，嚎哭呼叫：「乖仔呀返嚟啦，阿媽唔嬲你呀……養咗你廿幾年，讀咁多書……阿媽好辛苦養大你幾兄弟姊妹㗎，你為人師表做乜咁儍吖？咁多學生，你都捨得佢哋咩！」<br> 梁慶旭的一名好友稱，梁出生於一個窮困的單親家庭，有一兄一姊一弟，父親在他們小時候便不知所終，由母親當倒垃圾工作撫養四名子女成人，一家住在蘇屋邨，「佢哋細個窮到木門爛咗都冇錢修理，夜晚要打開門瞓，街坊經常接濟佢哋幾兄弟。」四人當中以死者讀書成績最好，對母親亦很孝順，一直希望可以改善家中經濟情況。</p><p>朋友：每次失戀都想輕生</p><p>該名朋友又說，梁慶旭生長在不完整的家庭，所以希望將來自己會有個幸福家庭，一直都對愛情十分執着，每次拍拖都希望和女友結婚，過去兩次失戀都顯得非常傷心，並兩次企圖自殺，幸都被朋友及時勸服。<br> 據說，今次出事前梁慶旭亦曾致電找好友傾訴，但因為好友剛有工作在身無暇與他見面，最終釀成悲劇。</p><p>老師跳樓身亡示意圖</p><p>科大的「黑色11月」</p><p>【本報訊】任職教師的科技大學畢業生梁慶旭昨日跳樓身亡，竟然促成了科大「黑色11月」的詛咒。自06年至08年，連續三年的11月，都發生科大生自殺死亡事件。<br> 06年11月9日，應屆科大生物學系畢業生賴岸清（22歲），在電訊公司任客戶主任不久，因工作壓力在柴灣跳樓。07年11月10日，來自江蘇的博士生葛煒煒（27歲）因學業壓力在宿舍吊頸身亡。昨日（08年11月15日），科大畢業的梁慶旭在女友寓所大廈跳樓死亡，亦是個半月來第二宗教師自殺事件。上月3日，24歲小學女教師梁翠玲在長沙灣校內8樓跳樓死亡。&#13;</p></body></html>