<html><header><meta charset="utf-8"><title>無綫台慶頒獎禮<br>夏雨圓夢封視帝　米雪含淚膺視后：多謝尹佬</title></header><body><h1>無綫台慶頒獎禮<br>夏雨圓夢封視帝　米雪含淚膺視后：多謝尹佬</h1><p>【本報訊】無綫《萬千星輝頒獎典禮2008》所有獎項昨晚揭盅，以最高50點收視（約314萬觀眾），創下最高收視紀錄的本土劇集《溏心風暴之家好月圓》，橫掃視帝、視后、最佳女配角、我最喜愛的電視男女角色及最佳劇集六個大獎成大贏家。夏雨和米雪分別憑Jo飽和紅姨角色，登上視帝視后寶座，眾望所歸。米雪上台領獎時含淚多謝男友尹志強（尹佬），並表示是時候結婚。<br>採訪：楊潔雯　王崇穎　何慧斯</p><p>無綫《萬千星輝頒獎典禮2008》昨晚假將軍澳電視廣播城隆重舉行，頒發的15個獎項中，以一眾小生花旦爭崩頭的視帝視后最受注目，結果一如本報日前預測，去年失落最佳男主角的夏雨終憑《溏心風暴之家好月圓》登上視帝寶座，53歲的米雪也憑該劇撼低李司棋和關菊英一眾勁敵，奪得視后殊榮。</p><p>米雪稱係時候結婚</p><p>62歲的夏雨入行40多年，演技早已備受觀眾認同，至於76年憑佳視劇集《射鵰英雄傳》黃蓉一角一炮而紅的米雪，演技同樣出色，榮膺視帝視后絕對眾望所歸。<br> 昨晚米雪以大熱姿態勝出，她領視后獎時在台上含淚說：「我拍咗呢部劇，發夢都諗唔到成為2008年全港最乞人憎嘅人，全香港鬧嘅紅姨，多謝好戲嘅同事一齊互相共勉。我除咗多謝網友同觀眾，仲要多謝男友（尹志強）同佢屋企人、我家人嘅支持，我先可以專心工作。」一直強忍淚水的她落台後終流下熱淚。<br> 事後米雪接受訪問時，被問到封后後會否與男友尹佬結婚？她說：「冇乜點諗過，我希望佢身體健康，快啲好番同我一齊慶祝，結婚唔係一個人話事，係佢話事，佢係向我求過幾次婚，我冇應承，其實我哋兩個都好浪漫。」若尹佬現在再次求婚可會答應？她甜笑說：「我諗應該係時候啦！」</p><p>夏雨奪獎全場鼓掌</p><p>與米雪拍拖24年的尹佬近一年來因鼻咽癌化療後遺症飽受病魔折磨，目前仍在醫院接受治療，但公私兩忙的米雪對尹佬仍不離不棄。對於昨日有報道指尹志強因中風及肺炎再度入深切治療部，米雪否認說：「唔係，佢冇嘢，情況OK，𠵱家喺醫院休養中。」問尹佬會否看電視睇她攞獎時，米雪說：「佢喺醫院同醫生護士睇，佢叫我扮靚啲，加油。」<br> 男主角最後五強為夏雨、陳豪、林峯、郭晉安和鄭嘉穎，當頒獎嘉賓李司棋宣佈夏雨奪獎時，全場起立為他鼓掌，他即時眼濕濕，鼻子通紅，並與林峯及陳豪擁抱。情緒激動的夏雨強忍淚水說﹕「我未試過等一樣嘢等40年嘅情緒，今日終於等到，我怕以後唔識演。多謝屋企人，我成日唔喺佢哋身邊，多謝佢哋容忍我。」憶及去年《溏心風暴》連奪多個大獎，獨他兩手空空，他說﹕「當時我好失望，但係有人同我講，只要你一日堅持下去，一日唔離開，一日都有機會，所以我冇走到，今日我終於等到。」他又謂此獎是他演藝生涯一個光輝里程碑，但他決不會息影，又套用劇中金句說﹕「你們說我行，我就行；你們說我不行，我就不行，多謝大家今年都說我行！」<br> 事實上，昨晚頒獎禮賽果盡是民心所向，一眾實力派演員抬頭，不再像以往般只由親生仔女（經理人合約藝員）攞獎。除視帝視后外，憑《秀才愛上兵》贏得最佳男配角的黎耀祥，以及憑《家》劇攞女角色獲選最佳女配角的楊怡，也備受觀眾支持。</p><p>林峯分兩個豬肉獎</p><p>至於無綫親生仔林峯，雖在頒獎禮前夕曾密會無綫高層樂易玲，但無助他圓視帝夢，不過無綫也頒了我最喜愛的電視男角色及tvb.com人氣大獎給他作安撫。林峯昨晚被問到有否失望時，他說：「有兩個獎攞已好開心，已經同支持自己fans有交代。」<br> 上屆視后李司棋今年憑《家》劇荷媽一角獲我最喜愛的電視女角色獎，李司棋在台上表示曾考慮不再攞獎，事後她說：「我真係有同高層傾過，因為年年試首飾試鞋，真係唞唔到氣，想停一停，畀班年輕人攞。」黎耀祥首奪最佳男配角獎時，全場起哄，事後他說：「等咗好多年，好想多謝好多人，以為自己做咗咁多年好平靜，但同事嘅反應令到自己好唔平靜。」&#13;</p><p>萬千星輝頒獎典禮得獎名單</p><p>‧最佳男主角：夏雨《溏心風暴之家好月圓》<br> ‧最佳女主角：米雪《溏心風暴之家好月圓》<br> ‧最佳男配角：黎耀祥《秀才愛上兵》<br> ‧最佳女配角：楊怡《溏心風暴之家好月圓》<br> ‧我最喜愛的電視男角色：林峯《溏心風暴之家好月圓》<br> ‧我最喜愛的電視女角色：李司棋《溏心風暴之家好月圓》<br> ‧飛躍進步男藝員：王祖藍《同事三分親》、《古靈精探》、《鐵甲無敵獎門人》、《2008年度香港小姐總決賽》<br> ‧飛躍進步女藝員：胡定欣《野蠻奶奶大戰戈師奶》、《古靈精探》、《銀樓金粉》、《搜神傳》、《舞動奇跡第二季》<br> ‧萬千光輝演藝大獎：秦沛<br> ‧最佳節目主持：蘇施黃《蘇Good》<br> ‧最佳劇集：《溏心風暴之家好月圓》<br> ‧最佳綜藝資訊節目：《了解．關懷一百萬人的故事》<br> ‧最具欣賞價值大獎：《合晒合尺》<br> ‧時尚魅力大獎：胡杏兒<br> ‧tvb.com人氣大獎：林峯<br> 資料來源：TVB</p><p>花絮<br>楊怡錯口講陽痿</p><p>頒獎禮開始時，陳豪在陳法拉及楊怡陪伴下出場，他一拖二非常口響，大講《溏心風暴之家好月圓》的改編金句：「荷媽跑得快，攞女有古怪，阿卡有獎攞，啞女會唱歌。」陳法拉即「啦啦啦」作狀唱歌，未知楊怡可是太緊張，竟說：「叮，唔該行開。陽痿（讓位）有得讓，讓獎noway。」認真搞笑。</p><p>吳鎮宇狂擦無綫鞋</p><p>曾多次揶揄無綫的吳鎮宇昨晚頒發飛躍進步男女藝員獎，另一頒獎嘉賓朱茵問他覺得自己何時飛躍時，吳鎮宇竟擦鞋地說：「一定係離開TVB之後，因為冇咗大樹遮蔭，自己出去學行學走學飛，雖然我有翼飛得遠，作為一隻雀仔都知攰，會返嚟拍吓劇，好似《難兄難弟》，歸根究柢TVB令我飛得最高，最衝上雲霄。」</p><p>黃秋生撩志偉隻揪</p><p>黃秋生昨晚戴着黑超做頒獎嘉賓，笑言上台前遭曾志偉取笑，為搞氣氛更笑言要跟志偉到空地「隻揪」，他解釋戴黑超原因說：「今晚星光熠熠，你話黑。」明顯有意擦無綫鞋。而志偉準備頒發我最喜愛的電視女角色獎時，揶揄佘詩曼說：「阿佘應該拎，做番自己就最自然，死口唔認嗰啲佢最叻，明明俾記者影到都話冇。」</p><p>鄭裕玲四處辣火頭</p><p>主持嘟嘟鄭裕玲表現風騷，四處「辣」人，先指阿姐汪明荃冇人睇好，阿姐回應說：「我諗唔單止我，其他人公司都當冇到。」嘟嘟問郭晉安可有信心奪獎時，他笑說﹕「我有得攞㗎，不過夏雨話如果佢攞唔到，我哋每人要打個獎畀佢，咁我梗係唔攞啦！」其後嘟嘟問苗僑偉：「其實你今晚嚟做乜嘢？」苗僑偉呆了一會兒才說：「我嚟爭咖喱啡獎。」</p></body></html>