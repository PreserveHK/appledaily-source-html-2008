<html><header><meta charset="utf-8"><title>《家好月圓》雄霸台慶頒獎禮<br>楊怡火併司棋米雪爭視后</title></header><body><h1>《家好月圓》雄霸台慶頒獎禮<br>楊怡火併司棋米雪爭視后</h1><p>人氣劇集《溏心風暴之家好月圓》收視高企，掀起全城熱話，三個月後舉行的無綫台慶頒獎禮，相信會如去年《溏心風暴》般橫掃所有大獎。近日被指演技大有進步的攞女楊怡，將與荷媽李司棋及紅姨米雪火併爭視后，Jo飽夏雨則與兩名兒子阿卡陳豪及管家仔林峯拗手瓜爭視帝，甘家內訌由螢光幕搬上頒獎禮，肯定精采過《家好月圓》大結局。</p><p>去年《溏心風暴》囊括無綫台慶頒獎禮的視帝、視后及我最喜愛的電視男、女角色等六個大獎，風頭一時無兩；今次《溏心風暴之家好月圓》集集開火舌戰，嘈到雞犬不寧，但依然收視高企，前一周平均收視有36點（即約有226萬觀眾）之多。<br> 廣受觀眾支持，一班台前幕後功不可沒，尤其是幾位老戲骨如夏雨、李司棋、關菊英、米雪和李香琴等支撐大局，飾演仔女的幾位當紅小生花旦如林峯、楊怡、陳豪、徐子珊和陳法拉等演技也大有進步，由於今年無綫播映的劇集還未有一部氣勢拍得住《家》劇，故今年台慶頒獎禮理應仍是《家》劇的世界。</p><p>荷媽心水<br>睇好陳豪冧莊視帝</p><p>視后方面，深受觀眾愛戴的荷媽李司棋隨時有機會冧莊，而飾演Sa姨的關菊英和奸到出汁的紅姨米雪，甚至是飾演攞女阿月的楊怡，表現也令人刮目相看，相信必有一番惡鬥；視帝方面，揚言恨攞獎的Jo飽夏雨演技備受好評，呼聲極高，不過有傳無綫今次開拍《家》劇刻意造就親生仔林峯攞獎，加上劇中表現深受讚揚的阿卡陳豪大有機會冧莊，令視帝變成甘家三父子之爭。至於我最喜愛的電視男、女角色獎，也將是這班視帝視后候選人的囊中物，萬千光輝演藝大獎則以飾演嫲嫲的李香琴呼聲最高。<br> 對於有機會冧莊視后，司棋姐日前表示一切隨緣，她說：「今年我睇好後生嗰班，女仔方面，楊怡做得好好，視帝方面，Jo飽唔係唔好，但唔夠舊年大鮑個角色突出。男演員當中，我最估唔到陳豪，佢拍嘅時候好似玩吓玩吓，唔知佢搞乜，但出嚟佢係最好，係咁多個仔女入面最突出嘅，峯仔（林峯）唔係唔好，但唔係好特別。」<br> 去年憑《溏心風暴》獲「我最喜愛的電視女角色」的關菊英，今年有機會問鼎視后，對此她說：「我信心唔係好大，無綫咁多好戲之人，又有咁多好劇，我咪當發吓白日夢，有咪開心囉，其他藝員我覺得司棋姐嘅荷媽好有可能冧莊，而米雪嘅紅姨好搶鏡，喺後生一輩中楊怡嘅阿月好有發揮機會，以佢嘅年資好有經驗，我覺得佢哋三個都大有機會做視后。」</p><p>被睇好的楊怡則說：「我有小小信心，冇好大期望，有份角逐已經好好，仲有好多人好過我，喺我心中菊姐同司棋姐先係應該得獎嘅人，佢哋平起平坐，攞視后壓力好大，我自問未有咁嘅能力，應該由重量級前輩攞，咁先實至名歸，今次我畀自己85分，仲有好多進步空間，未係好滿意自己嘅表現，所以有冇獎都唔會太大期望。」至於米雪則身在內地工作未能聯絡得上。</p><p>父子之爭<br>林峯直認渴望奪獎</p><p>視帝候選人方面，林峯直認陳豪是最強對手，他日前說：「佢梗係強啦！佢演得好，好有個人特色，演戲timing好，佢啲角色有諗過㗎，但我今年都有啲信心，套劇嘅迴響算幾勁，收視唔錯，希望自己後面嘅演出冇失準。」問他是否想攞獎時，他說：「真係想，先唔好講信心，先講自己用咗幾多力，我用咗好多力，我今年好努力演每一個角色，𠵱家套劇反應幾好，算係增強自己信心啦。」<br> 去年頒獎禮空手而回的夏雨，被問到今年爭視帝信心多大時，他說：「我舊年好恨攞獎，反而今年就保持平常心，而且套劇都未播完，等播完人哋對我Jo飽角色嘅反應先講賽果，𠵱家為時尚早。」陳豪日前則表示攞獎之事隨緣。<br> 採訪：林妃　攝影：陳俊強</p><p>娛樂資料庫：去年掃走6大獎</p><p>劇集《溏心風暴》曾掀起一股煲劇潮，去年無綫舉行的台慶頒獎禮更儼如《溏心》慶功，頒發的17個獎項中，有6獎由溏心家族奪得，成為大贏家，除獲選為最佳劇集外，陳豪憑「得得地」一角連奪最佳男主角及我最喜愛的電視男角色獎；飾演大契的李司棋（圖）以大熱姿態登上視后；細契關菊英則奪得我最喜愛的電視女角色獎，而最佳男配角則由舅父波阮兆祥奪得。</p></body></html>