<html><header><meta charset="utf-8"><title>轆Book：揀車如揀情人</title></header><body><h1>轆Book：揀車如揀情人</h1><p>寶馬M3，唔少男人嘅DreamCar，當然唔可以齋用錢去衡量。豪擲過百萬換部新款08Saloon，絕對有理，單係F1賽車科技打造嘅驚人動力和操控感，已夠令人神往。高不可攀？告訴你，不用40萬也可以M3到手。要高大威猛時尚感，抑或古典有內涵，有時揀車如揀情人，錢嘅背後仲有好多重要因素。<br><br>記者：黎頌詩<br>攝影：王文忠<br>Model：Cody<br>查詢：寶馬舊車部（31299192）</p><p>古典戰意<br></p><p>款舊唔一定等於失色，呢點，喺汽車身上最能演繹。眼前嘅BMWM3CabrioE46，02款，不過依然先聲奪人；一身少見芥末黃，當年主打色今日走在街上，一樣輕易成焦點，再配黑色軟篷，跑味帶點古典感。<br> E46屬開篷M3第三代，只有軟篷版，線條硬朗方正，外觀兇猛，M3本色表露無遺。第三代之後，開篷M3開始引入時尚硬頂，車身外形線條亦大革新，保存到E46一代嘅Classic，魅力亦因而延續。其實E46嘅「古典」不僅喺外表，內櫳鋪排以至動力，都跟新一代截然不同，三幅軚環配四圓錶板，跑格顯得有點未經修飾，波棍設計係焦點，傳統得嚟又別有心思，閃爍嘅銀喺陽光下像充滿戰意。<br> 車廂尚算寬敞，不過後排左右不通，擺明玩樂車格局。E46玩唔玩得起？雖然係上一代動力，直6引擎，343匹，都可以好癲，駕駛感有點Raw，肯定玩得！最重要係，不到37萬嘅車價，魅力爆燈。</p><p>BMWM3Cabrio（E46）</p><p>02年製造及登記/3246cc/343匹/1手車/行車里數約27,000km<br> 當年新車價：$70餘萬<br> 二手價：$368,000</p><p>雙面辣車有分加</p><p>08M3Saloon，齋開名就要你傾心，使乜鬥平？二手一樣企硬過百萬，不過只行過1,450km，新車一樣，慳咗嗰幾萬蚊，要嚟加Option或買保險都好吖！相比起開篷M3E46嘅古典，今日嘅Saloon，一身時代感，兩車並排，外觀明顯大有不同，Saloon線條趨幼細，而且曲線玲瓏，很有肌肉感，不過卻沒有舊版嘅狠辣。打開車門，一樣有本事叫你嘩嘩聲，線條感延續到內櫳，由中控台伸延而下嘅V形線條上有新設計嘅波棍及大大個旋鈕，最搶！但新一代M3最賣錢嘅一環，絕對係佢非凡嘅動力。<br> 屬第四代之作嘅08Saloon棄用直6引擎而以V8取代，馬力飆至420匹，再配七前速雙離合器波箱，高速換檔嘅加速表現出色，0-100km/h加速4.7秒，超跑本色！性能雖然比上一代更辣更狠，但依然有平易近人嘅另一面，四門房跑，後排三座位闊落舒適，實用性大大提高。</p><p>BMWM3DCTSaloon（E90）</p><p>08年製造及登記/3,999ccV8/<br> 420匹/0手車/行車里數約1,450km/<br> 08新車價：$1,089,000<br> 二手價：$1,048,000&#13;</p></body></html>