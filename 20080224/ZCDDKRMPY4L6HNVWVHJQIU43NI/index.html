<html><header><meta charset="utf-8"><title>改裝辣版Cayenne名種之後　聽話易Control</title></header><body><h1>改裝辣版Cayenne名種之後　聽話易Control</h1><p>「一見鍾情」那種觸電感覺知道係點嗎？未試過？或許你可以走來同佢見吓面，就可以嘗到呢份震撼。同佢邂逅當日，同場都有唔少名氣同佢不相伯仲嘅，然而，最搶嘅都係佢，即時眼中全係佢嘅身影。然後走到熙來攘往嘅鬧市中，依然惹來無數艷羨目光，可想而知佢有多矚目耀眼！佢係邊個？正確而言，佢係一部車，仲係改裝自保時捷名種Cayenne，聽話得嚟亦絕不呆笨！<br><br>記者：梁美甜<br>攝影：伍慶泉<br>模特兒：Joanne<br>狗狗：Bobby</p><p>一個月變臉</p><p>好多時要改裝部車，一般要成個月，就以呢部車為例，成套包圍連4條22吋TechArt五輻式輪圈都只係$22萬左右，由Order、裝嵌到交貨約需3至4個禮拜，部車就可以煥然一新喇！</p><p>全套包圍富肌肉感</p><p>改裝版Cayenne以07年Cayenne作為基礎，加裝德國TechArt改裝組件，包括全套Magnum大包圍、全套22吋合金胎軨、全套295/30R22車胎以及車頭燈罩，齋聽已經想像到部車好Sharp啦！一睇仲誇，車頭氣壩原本設計已偏向巨型，加埋套新出嘅Magnum系列大包圍同新燈罩，令Cayenne更富肌肉感，營造出嘅線條與車身融合而協調，凸顯那股幾十米外都見到嘅霸氣，仲有嗰套閃到暈嘅22吋超大合金軨連輪胎，畫龍點睛般襯托得整部車更為搶眼，未揸出去已經知道收視贏硬。</p><p>女仔揸得掂
</p><p>原來睇同實際握在手嘅感覺係有出入，揸上手先真正感受到部車有幾巨型。由旺角太平道開車到拍攝地點，沿途路窄兼人多車多，部車個Sensor響個不停，要不是四驅車身夠高腰線低視野夠廣的話，真係怕為部車來個「錦上添花」，然而，沿途高企嘅收視率足以撫平那種壓力。或許自己身為女性，總覺得擦身而過嘅行人同司機心嗰句：「你邊揸得嚟吖！」其實車身大唔代表女仔舞唔掂，雙層巴士都有女性車長啦！而且Cayenne繼承Porsche優良傳統，性能操控容易，惟可能車身重咗起步加速感稍欠敏捷，不過都跑贏周遭大部份車喇，型到暈！</p><p>兩噸車照爆0-100</p><p>自己一向對Porsche嘅Cayenne甚有好感，事關佢外形夠Sharp又型，充滿四驅活力感，走出嚟總有一種開朗而瀟灑嘅動感，就好似一個時常帶笑充滿魅力嘅成熟男士一樣吸引到暈！呢部改裝版並非新款改良版Cayenne，而用上一代07年入門版改裝而成，副偈係3.2公升V6引擎，動力係細咗，但都有成250匹馬力，喺2,500rpm時亦可輸出31.6kgm，就算係0-100km/h，以差不多兩噸車重都可以喺10秒內完成，足夠鍊贏好多同級車。</p><p>怕羞狗狗局影相</p><p>拍攝當日碰巧遇到Bobby同佢嘅訓練員經過，所以請佢合照。坦白講，Bobby雖然怕羞但卻聰明乖巧，聽到訓練員張生叫佢企立，就足足堅持咗成分鐘，叻仔！</p><p>PorscheCayenne3.2加TechArt改裝版/車價約$738,000/TechArtMagnum大包圍$170,880/TechArtGTS$51,000</p><p>規格<br>PorscheCayenne3.2五門五座SUV（改裝版）</p><p>引擎：3,189c.c.V6<br> 馬力：250bhp/6,000rpm<br> 扭力：31.6kgm/2,500-5,500rpm<br> 傳動：六前速TiptronicS加減波<br> 查詢：金濤汽車專業（27115163）</p></body></html>