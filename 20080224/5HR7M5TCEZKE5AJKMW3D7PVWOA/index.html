<html><header><meta charset="utf-8"><title>股場放大鏡：沾手衍生工具易出事 - 歐陽風</title></header><body><h1>股場放大鏡：沾手衍生工具易出事 - 歐陽風</h1><p>上周五先後有兩隻股仔發出盈利警告，其中一隻係威發國際（765），通告指由於為減低人民幣升值的潛在外滙風險而訂立的結構性產品合約，產生虧損及未變現虧損，合共蝕4850萬元，預期截至08年底止年度業績將受到不利影響。</p><p>為對冲卻搞到周身蟻</p><p>威發主要經營精品、節日裝飾品及玩具產銷業務，由於生產成本以人民幣計算，出口收美元等外幣，人民幣升值的確不利。不過太多例子證明，上市公司為對冲而涉足衍生工具市場，多數無好結果，不少航運公司對冲運費炒波羅的海指數期貨輸大錢、農糧股炒商品期貨搞到周身蟻。<br> 令人難以明白之處是既然人民幣升值累公司出口生意賺少了錢，應是做睇人民幣升之好倉，而過去一年人民幣果然持續升值，對冲人民幣升值風險應可帶來衍生工具利潤，何解卻要輸近5000萬元？既然對冲完反而要輸，對冲嚟做乜？<br> 根據通告，威發與銀行所訂合約，是屬於一年期及6個月合約，根據美元同業拆息及人民幣滙率掛鈎，若美元拆息維持在特定範圍便可在合約完結時以較低滙率購入人民幣，若結算時升值便構成現金盈餘。問題便是發生在美元拆息條款，近兩個月美國狂減息，使美元拆息超出合約範圍而出事，威發因而要緊急解除合約，而4850元虧損亦非最終數字，若未來5個月人民幣滙價下跌，仲有得輸，升咗卻無得賺。Accumulator早已輸死唔少有錢人，呢啲衍生工具，奉勸廠家千祈咪掂。</p><p>兩儀電子業務蝕大錢</p><p>另一間公司係兩儀控股（094），盈警通告指，位於珠三角之電子元件製造附屬公司，受累於珠三角營商環境轉差及縮減業務規模所帶來的會計影響，預期去年全年將錄得重大虧損。兩儀去年6月、8月、10月及11月均曾配股集資，並收購林木資產，但轉型卻又轉唔晒，本業仍要輸大錢，睇嚟炒股仔之風險要留意。</p></body></html>