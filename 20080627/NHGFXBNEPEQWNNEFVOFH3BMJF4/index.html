<html><header><meta charset="utf-8"><title>隔牆有耳：特首重建辦 - 李八方</title></header><body><h1>隔牆有耳：特首重建辦 - 李八方</h1><p>四川大地震災情嚴重，港人援助同胞義不容辭，煲呔今日帶同多名高官到四川視察，並宣佈成立「特區支援四川地震災區重建督導委員會」，聯繫內地相關部門，推展支援重建工程。天災後災區滿目瘡痍，特區一場黑箱作業委任副局長、政治助理人禍，則令管治班子岌岌可危，煲呔自身難保，所以北上救災前，噚日先赤膊上陣，同埋三司十一局一齊做政治加固工程。</p><p>急救民望驚震到散</p><p>副局、政助風波令煲呔民望急挫，跌穿60分水平，坐視不理後果堪虞，事實上政界已有人竊竊私語，暗中話煲呔越嚟越似老董，先有禽流感來襲，後有高官辭職，連國寶都死於非命，都咪話唔邪，萬一又出現金融風暴，就真係好似歷史重演，不能不令人懷疑煲呔會否步老董後塵。有政界人士分析，煲呔下台機會的確好微，但相信冇人敢斷言完全絕對冇可能，當年老董忽然下台，事前又點想到佢原來腳痛吖！<br> 煲呔噚日帶同唐唐、黃仁龍、俞宗怡、孫公及林瑞麟等高官搶救民望，因為特首民望數據每兩星期公佈一次，下次出街之日，應該係國家副主席習近平首次訪港之時，如果屆時民望繼續插水，你說怎麼辦？只怕國家領導人又要當眾訓話，指示特首、高官查找不足了。<br> 救災救人刻不容緩，挽回民心亦然，因此八方建議煲呔即時將特首辦改組為「特首重建辦」，工作範疇獨沽一味，就係急救民望，若然唔能夠喺十日八日內將管治威信起死回生，後果不堪設想。<br> 好多學者都話，迷信政治化妝唔係長治久安之計，所以「特首重建辦」另一任務係搞好抗震防震工作。今年係選舉年，八方相信9月選舉前政治餘震不斷，若繼續豆腐渣施政，由幾百人小圈子「選舉」產生嘅煲呔政府，恐怕抵受唔住衝擊隨時震到散。<br> 煲呔自言飲香港水、流香港血，又話會做好呢份工，噚日佢喺立法會上揚言，做事只有一個目標，就係「對得住香港人。」相信好多香港人同八方一樣，都希望煲呔等人緊記溫總說話：「是人民在養你們，你們自己看着辦！」<br> <br> mailto:pf_lee@appledaily.com</p></body></html>