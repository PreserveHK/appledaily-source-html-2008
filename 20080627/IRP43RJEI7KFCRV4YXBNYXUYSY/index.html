<html><header><meta charset="utf-8"><title>中環在線：步步高成大陸股壇神話 - 李華華</title></header><body><h1>中環在線：步步高成大陸股壇神話 - 李華華</h1><p>踏入今年，香港差唔多隻隻新股都潛水，不過，大陸就唔同，據《新浪財經訊》嘅統計，6月份總共有12家公司喺大陸中小板度掛牌，當中以步步高嘅股價表現最理想，被形容為延續中小板神話，上市唔夠兩個禮拜，股價急升78%，但大家唔好將馮京當馬凉，呢家唔係香港人熟悉生產DVD機嗰家，呢家步步高係經營超市連鎖店，兩家公司完全唔同老闆。<br> 呢家啱啱上市、經營超市嘅步步高，全名步步高商業連鎖股份，大股東叫王填，同太太張海霞共同持有公司50.6%股權，以噚日46.46蚊人仔收市價計，家陣兩公婆身家總共有31.8億銀。<br> 至於嗰家賣DVD嘅步步高，老闆叫段永平，佢曾經喺06年，以62萬美金（約484萬港紙），贏得同股神畢菲特食晏，成為一時佳話。根據07年《胡潤中國富豪榜》，段永平同王填同樣以25億銀人仔並列328位，不過𠵱家步步高超市股價表現咁好，睇怕王填嘅身家已經跑贏段永平。</p></body></html>