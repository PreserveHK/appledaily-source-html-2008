<html><header><meta charset="utf-8"><title>點解樣樣問政府 - 左丁山</title></header><body><h1>點解樣樣問政府 - 左丁山</h1><p>東亞銀行得法庭批准封樓（漢普頓酒店），據說政府高官有微言，其實啲高官平時唔留意新聞，旅遊事務專員唔留意酒店業主與東亞（債權人）打官司，到咗出事就慌張失措，叫住客去露宿者之家，先至令納稅人有微言。一般商業機構，特別係銀行，不時有錢債官司，唔通私人公司要樣樣呈報政府機關咩？如果係咁，每個局請多幾個副局長、十個政治助理都睇唔掂。<br> 香港人近年似乎凡事鍾意倚賴政府，樣樣都話要政府出手、政府監管，政府負責。其實寫社論嘅主筆與一般當事人，可唔可以反求諸己，覺得私人責任大過政府責任呢？左丁山幾年前旅行澳洲時，在雪梨歌劇院附近沿海濱漫步，發覺沿岸無欄杆之設，行人或小童一個唔小心，容易跌落海。當時對老婆講：「如果尖東海濱如此，香港政府一定畀人鬧死。」哈，前幾日睇報紙，有人在新界鄉村步行過小石橋，跌落水坑（或小溪），話要投訴政府唔在小橋設欄杆喎！又有天水圍天逸邨兩名小童自三十四樓爬出窗外，幸好無事。但有議員批評房署設計有陷阱，又話要求房署為居民免費安裝窗花喎。喂，關房署乜事呀，家長不管，孩子頑皮，都係政府嘅錯，房署之失？乜𠵱家香港人與香港議員都係長不大的孩童咩？<br> 有日碰到資深酒店高層M，與佢講起漢普頓酒店之事，佢就批評油尖旺民政專員唔識得在事件發生後，即刻打電話畀酒店業主聯會求助。酒店M話：「香港有大把酒店房間以不同水平租金出租，臨時接受晒漢普頓啲住客，一啲都唔難！」左丁山問佢：「有人話，假如漢普頓係君悅，銀行敢唔敢封舖？」酒店M答：「完全兩回事，不可扯埋一齊講。文華東方裝修期間，老早通知全世界唔會接客，五星酒店管理有程序有系統，邊會在打官司屢戰屢敗嘅情況下，膽敢在收到『遷出通知書』之後，仲繼續接受訂房吖。而且五星酒店嘅業主全部依法行事，財力雄厚，如債務過多，就會與銀行商量重組債務，好難鬧上法庭嘅！」咁又係，二十年前或更早一啲，北京、西安，上海嘅五星酒店紛紛重組債務，咪完全冇出過封樓呢類事件！</p></body></html>