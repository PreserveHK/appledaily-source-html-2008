<html><header><meta charset="utf-8"><title>八變七　豪升級</title></header><body><h1>八變七　豪升級</h1><p>八變七，講嘅係座位數目。本身係八人車嘅Stepwgn，最新小改款將中排座位三改二！咁咪載少個？唔使激動，因為換嚟嘅係乘坐質素大提升，兩張豪華大班椅加車中間一條長走廊，而一貫嘅慳油、實用，又靈活性十足嘅優點一律保留，抵讚啦！<br><br>記者：梁美甜<br>攝影：王文忠<br>模特兒：Tiffany（TheGroup）</p><p>減椅講享受</p><p>油價飆升牽連到樣樣都話要加價，啲錢貶值唔見使，認真慘情，咁嘅環境下，環保車款自然大有優勢。所以新小改款七人車Stepwgn，校準時機登場。Stepwgn當年一推出市場就已經大熱，事關部車慳油又環保，既可得到政府環保車減稅優惠，更可以慳番唔少油費，最正仲係中價車，但設備齊全又高度實用，外形亦絕唔古板老土，啱Trend兼好用，點會唔Hit。至於最新小改款其實並無乜大變動或修飾，最主要係將中排三座改成兩張獨立大班椅，即係由八人車變身成七人車。大大張椅豪華得嚟又真係幾舒服，若然裝埋Massage就更完美㖭喇！係就係坐少咗人，但邊得嚟人人都係大家庭要足八座呢？新車除了載人量減少外，基本上車廂陳設跟舊版大致相若，亦可以因應需要而變出所需載物空間，實用率依然高企。</p><p>慳家實用</p><p>外形上，只係喺車頭泵把位作出少改動，霧燈旁加上兩個小燈，令整體感覺更有動感同活力。車廂設備依然有三天窗、中控置有輕觸式彩芒連ParkingCamera，要掌控全車系統裝置簡單又容易。新車沿用高級音響系統，車廠有見近年好多汽車音響都無聲無息地被人偷走，於是特設汽車音響防盜系統，音響離開車身就自動鎖上，就算真係被人偷走都無用！<br> 動力方面，依然係2.0公升環保i-VTEC引擎，輸出155匹馬力及19.2kgm扭力，唔可以話好勁，但操控容易，行車穩定，日常出入就一定夠。大家可能會話七人豪華車大把，Stepwgn八座變七座好巴閉咩？係，七人豪華車確唔少，不過講到價錢，呢部新版Stepwgn應該嗒得杯落。</p><p>規格</p><p>引擎：1,998c.c.直四i-VTEC<br> 馬力：155ps/6,000rpm<br> 扭力：19.2kgm/4,500rpm<br> 傳動：4前速自動波<br> 查詢：合群汽車（28278622）</p></body></html>