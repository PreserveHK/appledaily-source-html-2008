<html><header><meta charset="utf-8"><title>雪災損公路基建股仲有水位</title></header><body><h1>雪災損公路基建股仲有水位</h1><p>大埔關公上星期推介嘅中國人壽（2628）、建設銀行（939）同埋隻財險（2328），噚日走勢強勁。佢再打嚟推介隻中交建（1800），認為基建股有雪災重建概念，掂，有得諗。<br> 關公：大陸雪災之後好多建設要做番，加埋之前手上嘅項目，仲有奧運嘅基建，照計應該有得諗吓，我睇有機會去番24蚊。<br> 黃敏碩：睇番中交建，𠵱家喺20天線附近，貼近大市走勢，上個月下旬大跌市之後，好多股份都有裂口要補，中交建係其中一隻有力補番裂口嘅股份，上望可以先睇吓100天線嘅21.2蚊水平。</p><p>孫柏文：我都好同意關公嘅意見，大陸家陣喺公路度係咁灑鹽，咁樣對公路嘅破壞力好大，基本上美國都唔用𠵱個方法融雪，因為公路之後嘅維修成本好大。大陸係咁灑鹽，我諗中交建淨係搵重建公路𠵱條水，都應該賺唔少。<br> 關公：仲有係佢哋用埋坦克車鏟雪，對公路破壞都好大。碩哥！其實上番24蚊有冇難度？<br> 黃敏碩：如果佢貼住上，𠵱家距離24蚊仲有成3蚊水位，條件其實有，不過可能係講梗嚟緊第二季，短期都係先睇番22至23蚊上落。<br> <br> -大埔關公建議-<br> 建議買入價：$20.9　目標價：$24<br> 止蝕價：$18.5　時期：一年</p><p>中國建築（3311）<br>唔好畀個名呃</p><p>David：我都好認同基建股前景，不過中交建升咗咁多，真係唔平，所以今次推介隻較落後嘅基建股中國建築（3311），𠵱隻股唔係局限中國基建概念，佢喺其他亞洲國家攞到唔少定單，好似中東、印度咁，我覺得有機會上番16蚊。<br> 黃敏碩：雖然佢叫中國建築，但係佢有成45%未完成定單喺香港，千祈唔好畀佢個名呃咗！不過睇番佢嘅業務同技術走勢唔錯，唯一唔好就係size細啲。<br> 孫柏文：中國建築PE有30倍，唔算平，不過好在佢有大陸背景，唔似其他上咗市嘅建築股咁亂抽水、玩財技！</p><p>洛陽鉬業（3993）<br>股價走勢麻麻</p><p>Ben：我想推介洛陽鉬業（3993），噚日喺9.67蚊入咗，不過你哋話基建同內需股好啲，資源股又點睇？<br> 孫柏文：睇圖表股價已經反映咗市場對鉬嘅需求，鉬始終係一種好high-end（高端）嘅純工業元素。<br> 黃敏碩：以競爭力嚟講，佢嘅鉬儲存量係全國最大，而且黃金存量亦都增加緊，呢啲對洛鉬都係正面嘅，奈何內地呢方面嘅工業情況放緩緊，需求亦無之前咁多，所以股價走勢非常之曳，一浪低於一浪，暫時佢嘅值博率都比較低。<br> <br> -北角Ben個案-<br> 買入價：$9.67　目標價：$12<br> 止蝕價：$8　時期：三個月</p><p>阿里巴巴（1688）<br>借微軟吸新客</p><p>李先生：我想問吓隻阿里巴巴（1688），因為微軟收購雅虎，噚日科網股走勢都幾好。<br> 孫柏文：今次好彩係微軟收購雅虎，如果係一啲私募基金收購雅虎，雅虎手頭上嘅阿里巴巴股票必定成為第一被沽出嚟資產。<br> 黃敏碩：𠵱家個關鍵係，阿里巴巴股價已經預先反映微軟收購雅虎所出現嘅溢價，如果微軟入咗股，可以想像有一個協同效應，有機會借微軟嘅connection引入新客戶。不過，我覺得如果要考慮買科網股嘅話，可以諗吓隻騰訊（700），因為騰訊變數比較少啲。<br> <br> -旺角李生個案-<br> 買入價：$20.35　目標價：$27<br> 止蝕價：$18　時期：兩個月</p><p>李寧（2331）<br>一回即買等上</p><p>張先生：想講吓內需概念，所以揀李寧（2331），早排跌咗咁多，見噚日開始反彈，加埋佢有奧運概念，可以等佢回番少少喺23蚊再入。<br> 孫柏文：由舊年年中一直吹奧運概念，𠵱隻李寧到𠵱家都升咗唔少，由15蚊樓下升到上30蚊。<br> 黃敏碩：李寧網絡多，有自己品牌，係一條龍服務，不過李寧噚日升咗咁多，要入都應該等等先，23蚊個入市價ok嘅，250天平均線喺21蚊個位，上望可以睇返28蚊。<br> 孫柏文：不過要小心奧運概念都炒得七七八八，而且佢PE成80幾倍。<br> <br> -九龍灣張生建議-<br> 建議買入價：$23　目標價：$26<br> 止蝕價：-　時期：短炒</p><p>首都機場（694）<br>走勢靚追入坐艇</p><p>黃小姐：我炒咗股票一兩年，10蚊買咗北京首都機場（694），因為見佢以前走勢好靚。<br> 黃敏碩：市場覺得佢同母公司買資產作價做得唔係咁好，不過未來第三條跑道同埋新嘅客運大樓投入服務之後，佢嘅客運人次可以由3000萬增加到7000萬，收益可以顯著增加，暫時先守一守，隻股基本條件唔差。<br> 黃小姐：我見花旗調低佢目標價，咁佢係咪會一路跌呀？<br> 孫柏文：長遠嚟講首都機場係好好㗎，不過每一間國企都有一個叫做注資概念嘅溢價喺裏面，要留意呢啲溢價有可能會幻滅。<br> <br> -屯門黃小姐個案-<br> 買入價：$10　目標價：-<br> 止蝕價：-　時期：一星期</p></body></html>