<html><header><meta charset="utf-8"><title>金手指：咁叻又唔拉影相嘅人？ - 孫柏文</title></header><body><h1>金手指：咁叻又唔拉影相嘅人？ - 孫柏文</h1><p>鄧竟成，你唔好硬膠得唔得？呢次「影相」事件，已經有個好明顯嘅效果。邊個講大話，屎忽就被打，邊個正硬膠，即刻冇得拗。<br> 上個禮拜日，第一幅相流出。相中女藝人唱片公司，一個100%互聯網興起前訓練出來嘅公關，就大大聲…Imean指定動作咁話：「移花接木照！」翌日，個個照單全收。原本冇互聯網，主流傳媒控制嘅世界，故事就會完。<br> 就算唔信報章報道，淨係聽收音機娛樂圈評論權威查小欣，都信係移花接木照。佢都係好似新聞稿讀稿員一樣，照單全收完，就嘔番出嚟畀聽眾。唔好話經過大腦，大腸都未到。就係有互聯網，你哋話係個別移花接木照，相中嘅事冇發生過。佢就會出連環圖去踢爆。<br> 有人話《蘋果日報》公信力「唔係第一」，我只可話「公信力」係主觀意見，啱定錯就係客觀現實。如果遇上公信力第一，不過報道錯晒，就會有班全香港最gullible嘅長期讀者被騙。<br> 正當一個又一個obsolete嘅前輿論領導「中招」。佢哋就轉移戰線，大大聲要求政府「做啲嘢」。唔係要迫互聯網供應商記錄所有網上互動，就係要差佬拉人。<br> 「做啲嘢」基本上就係一個大話。即係政府作出一些，完全解決唔到根本問題嘅行動。只係做show。「拉親祭旗，都係冇得反抗嘅人」根本無需要主流傳媒話。各位阿sir只要問吓自己嘅小朋友就聽到。<br> 事件發展到現在，已達非常嚴重嘅地步。我想提醒鄧竟成同政府，特區後生嘅一代，現在非常憤怒。個個估換轉係岳少攞唔攞到bail？法律面前，人人平等？咁叻又唔拉真正源頭，影呢啲相嘅人？<br> 今時今日最嬲嘅，就係識I.T.嗰班後生仔。佢哋已經滲透入特區各大機構。想支持政府繼續做show嘅人，你嘅email戶口安全嗎？<br> 金手指網誌： http://phatdat.blogspot.com </p></body></html>