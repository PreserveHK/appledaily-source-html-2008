<html><header><meta charset="utf-8"><title>Air真身抵港　本周開賣$14,900</title></header><body><h1>Air真身抵港　本周開賣$14,900</h1><p>由月頭等到月尾，一班蘋果Fans焦急的心情終於可以解脫，香港蘋果正式宣佈MacBookAir於本周正式到港！若然你咁Out唔知Air有乜咁巴閉，𠵱家就話你知佢係全球最薄筆記簿電腦，同時又保留Full-Size鍵盤及13吋顯示屏幕，加埋高規格性能，拎出街用既可顯示潮人身份，更係實用實際之選。<br><br>記者：許福合<br>攝影：陳盛臣</p><p>薄過兩毫子</p><p>MacBookAir喺上月舉行的Macworld上絕對係重頭戲，為咗突出佢全球最薄機身的賣點，SteveJobs精心設計由公文袋拎出Air一幕，令到從未親身接觸Air嘅人都估到Air有幾輕幾細！Air機身設計屬斜面，最厚處1.94cm，最薄處亦只係0.4cm，是兩毫子硬幣的一半，即使拿最厚位置與其他型號相比，仍然可以穩勝！Air重量只有1.36g，對經常拎住電腦出街工作嘅人，可以減輕唔少負擔。Air雖然係以細做賣點，不過當打開機蓋，仍然會見到13.3吋LED屏幕，配合同桌面Mac機完全一樣嘅Full-Size鍵盤，毋須重新適應操作；鍵盤更有背光燈，即使光線不足都唔使盲摸摸咁打字。</p><p>3隻手指扭擰</p><p>Air之所以有咁輕細機身，原來連內藏處理器都係由Intel特別製造，Size比一般細60%，分別提供1.6及1.8GHz，配2GB記憶體，硬碟就有80GB同64GB（SSD）可以選擇。Air比人大嘅係Trackpad，放隻手指上去就知比其他機種起碼大一倍！呢個設計方便使用其獨有的Multi-Touch，除咗傳統操作方法外，更可以學iPhone一樣做出扭、擰及CoverFlow等動作，輕易放大縮細相片，亦可隨時扭轉角度！當使用《Safari》瀏覽網頁時，更可出動3隻手指做出前後頁轉動，呢種直覺式操控方式筆者最為讚賞。不過細都有代價，Air機身只見到最基本連接介面，光碟機須外置，最創新係連電池都如iPhone一樣不能更換，幸好Air處於開啓Wi-Fi狀態下，仍然可有5小時操作時間，外出使用應不擔心。
</p><p>TimeCapsule備份專家
</p><p>TimeCapsule亦係今年宣佈的新產品，可配合Leopard內提供的TimeMachine享用最具彈性的備份功能。本身內置有500GB及1TB硬碟可以選擇，加上TimeCapsule可當作一部無線網絡分享器，支援802.11n網絡，用來配搭Air就最理想不過。除咗靠TimeCapsule上網，TimeMachine更會將備份檔存到其硬碟內，不幸遺失檔案時要復原亦非常簡單。</p><p>優點</p><p>1.全球最輕機身，流動性高。<br> <br> 2.電池夠耐用。<br> <br> 3.Multi-TouchTrackpad好用。<br> <br> 4.Full-Size鍵盤，兼有背光燈。&#13;</p><p>缺點</p><p>1.無光碟機。<br> <br> 2.不能自行更換電池。<br> <br> 3.接駁介面少。<br> <br> 4.與同級筆記簿比較，售價略高。</p><p>Profile</p><p>處理器：IntelCore2Duo1.6GHz/1.8GHz<br> 記憶體：2GBDDR2<br> 硬碟：80GB/64GB（SSD）<br> 屏幕：13.3吋TFTLED<br> 顯示：IntelGMAX3100<br> 網絡：802.11n+藍芽2.1<br> 體積：32.5×22.7×0.4-1.94cm<br> 重量：1.36kg<br> 查詢：蘋果（800908988）&#13;</p></body></html>