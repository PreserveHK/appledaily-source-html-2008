<html><header><meta charset="utf-8"><title>年廿八　越洗越發<br>送豬迎鼠：Freeze泡走是非博桃花</title></header><body><h1>年廿八　越洗越發<br>送豬迎鼠：Freeze泡走是非博桃花</h1><p>年廿八，洗邋遢，冲個靚凉洗烏氣，確爽夾醒。整容三嬌Freeze率性敢言，去年屢招網友及其他歌手fans連環炮轟，決趁年廿八集體香艷浸缸，冲走是非之餘，誓言鍛煉搖籮舞省招牌，在鼠年搖出個未來。至於四處辣火頭的blog女判官袁彌明，也暫收鐵嘴銀牙，浸缸滅火，騷騷33C上圍的另類本錢；剛轉唱片公司的戴夢夢浸木桶迎新歲，大抵寓意浸到發。洗邋遢，雖然各師各法，但最正還是洗白白。</p><p>Freeze苦練震籮秘技</p><p>整容三嬌Freeze在豬年有辣有唔辣，好的是憑整容上位殺出血路，不好的是屢被批評，率性敢言變成辣火頭，正如她們常掛口邊的一句：「觀眾又要鬧又要睇！」於是你有你講，三嬌繼續煙視媚行，盡力風騷，年廿八香艷出浴，將是非冲去大西洋。</p><p>尋愛有戒心</p><p>三嬌感嘆在過去一年好不容易才被觀眾逐漸接受，陳樂榣說：「香港比較保守，而且好少性感組合，經過我哋認真努力嘅表現，好多人至對我哋開始改觀。」甄穎珊透露現正進行地獄式訓練，學習獨門秘技：「如果我哋成功練成，呢樣嘢將會成為我哋省招牌嘅絕技。」據知這項絕技是加強版的肚皮搖籮舞，震動頻率極高，故需花時間苦練。<br> 今個農曆新年，Freeze會在工作中度過，她們表示鼠年將推出國語碟及到台灣發展，除了狂搵錢，也異口同聲說想拍拖：「希望搵到個真愛。」陳樂榣揚言入行後，對找男友異常有戒心，她說：「驚未必個個人接受到，有啲人會覺得有壓力，又驚對方唔認真。」<br> 採訪：張俊銘　攝影：陳慧安</p><p>戴夢夢淨心做熟女</p><p>戴夢夢去年簽了新公司大名娛樂，站穩陣腳後，決定在新一年大展拳腳，在樂壇闖一番事業，為了在新一年有好開始，夢夢趁年廿八到一間spa浸浴兼按摩，實行淨化身心，以一個新形象新感覺迎戰歌壇。</p><p>從頭改形象</p><p>戴夢夢改投新公司後獲力捧，除了拍廣告，還出新碟，工作接踵而來。踏入鼠年，夢夢希望新公司、新人事、有新景象，她說：「我就梗係想搵到盤滿缽滿喇，最好多啲廣告拍，新碟反應又好。桃花就要隨緣喇，我𠵱家都係想事業有成多啲！」<br> 回顧過去一年，夢夢自覺不夠積極，她說：「可能係簽新公司關係，好多嘢都係剛剛開始，以前我形象比較活潑好動，以前係童星，又搞女子足球隊，好唔斯文，不過新一年，我就會改變形象，其實年頭開始，有留意我嘅朋友都應該發覺，我係咪成熟咗呢？希望新形象大家會接受同鍾意。」<br> 採訪：楊潔雯　攝影：陳慧安<br> 場地提供：BeautyForeverSalonCenter<br> 髮型：Steveofhair</p><p>袁彌明牛奶浸褪衰氣</p><p>袁彌明去年是非不絕，更因暗寸無綫總經理陳志雲愛將崔建邦而遭打入冷宮，導致她向無綫解約。大後日便踏入鼠年，袁彌明希望遠離是非，新一年事業有更好發展。<br> 家家戶戶都趁年廿八打掃，寓意洗走衰氣，重新開始，袁彌明則往浸玫瑰花牛奶浴，她一邊泡浸，一邊欣賞窗外維港景色，非常享受，並說：「我好鍾意浸spa，不過好多時都係去泰國旅行先浸，因為做完按摩再加泡浸，感覺好relax。」</p><p>與男友共浴</p><p>袁彌明大膽承認曾跟男友一同泡浸，她說：「喺嗰一刻，大家都處於輕鬆狀態，關係特別親密。」對於新一年的願望，袁彌明說：「我想演藝事業會有更好嘅發展，始終我對演出都好有熱誠。」<br> 採訪：比華利　攝影：陳慧安<br> 化妝：KathyLamofCiaoBella<br> 髮型：NelsonofHair<br> 場地：悅榕莊（世貿中心）</p><p>娛樂資料庫：洗完有幾好？</p><p>每年都有不少藝人落力洗邋遢希望來年有好的事業，成效如何因人而異，不過當中也有不少有趣例子。<br> <br> 黃夏蕙　年份：1997年<br> 點解要洗？--為拍賀年照，特地自掏腰包購買3個假髮，表演「年廿八、洗假髮」。<br> 有冇效？--97年繼續成為娛樂圈風頭人物。<br> <br> 姚樂怡　年份：2001年<br> 點解要洗？--02年初在中山登台時，被指與一內地男子同房，她發毒誓澄清，但指報道令她人格受損。<br> 有冇效？--02年事業亨通，爆騷兼狂登台，賺個盤滿缽滿。<br> <br> 林雅詩　年份：2002年<br> 點解要洗？--與當時男友合資開寵物店，分手後留下錢銀問題未解決。<br> 有冇效？--先戀上網絡公司副總裁Cliff，後來更遇上真命天子溫文英。<br> <br> 官恩娜　年份：2005年<br> 點解要洗？--04年與房祖名傳緋聞，她希望與之劃清界線及招桃花運。<br> 有冇效？--05年「應驗」，與吳卓羲傳緋聞。<br> <br> 嚴淑明　年份：2006年<br> 點解要洗？--05年先有演出時甩裙、被偷拍換衫，後更被指是變性人。<br> 有冇效？--06年負面新聞仍多，10月時傳出被擄走，她談事發經過時前言不對後語，被指炒作新聞。<br> <br> 資料來源：《蘋果》資料室</p></body></html>