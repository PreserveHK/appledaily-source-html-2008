<html><header><meta charset="utf-8"><title>魚缸暴炒族：濠賭股銀娛偏弱 - 方星俠</title></header><body><h1>魚缸暴炒族：濠賭股銀娛偏弱 - 方星俠</h1><p>金融海嘯襲至，連國泰航空（293）都要賣5架飛機，以應付航空需求放緩及套現周轉，就知旅遊業短期「錢程似咁」！香港標榜為「購物天堂」，但經濟衰退偏偏就係消費最大敵人，點樣吸引遊客來香港玩，當局要動動腦筋。<br> 澳門就唔同，所謂生意淡薄，不如賭博，家陣經濟唔好，股市又難炒，胡亂入市同賭大細無分別；側聞當地最頂級酒店，開始以平價收費招徠，搞到星俠心郁郁想去玩番趟。澳門賭業始終在區內一枝獨秀，財源滾滾而來；惟澳門當局公佈年內博彩收入連跌兩個季度，第三季比次季更跌10%至260億元澳幣，原因係內地收緊民眾赴澳門旅遊所致。<br> 最近副總理李克強會見澳門特首何厚鏵時強調，會積極幫澳門應對金融動盪所帶來之影響，堅決維護澳門繁榮穩定，市場詮釋中央或放寬赴澳旅遊限制，刺激濠賭股炒上，但升勢持久度則各異。</p><p>或與融資壓力有關</p><p>好似銀河娛樂（027）前日升過一浸後，昨下跌6.3%至0.60元，原因或與集團未來兩年需大額融資數十億元完成CotaiMegaResorts項目有關，因現時環境想以理想條件成功融資，談何容易，隻股融資壓力咁大，點炒？所以走勢落後其他濠賭股不無理由。<br> 方星俠</p></body></html>