<html><header><meta charset="utf-8"><title>換機熱潮　$2,800掃二手HDTV</title></header><body><h1>換機熱潮　$2,800掃二手HDTV</h1><p>幾個月前奧運檔熱換高清，今日卻熱換二手高清！市道差，豪客都閂水喉，聽到大型電器連鎖店的售貨員朋友話靜過鬼，豪花幾萬蚊換部高清電視的情況買少見少，難怪老字號都關門大吉。無錢？甚麼都變得有可能！逛鴨寮街買二手平電視，係一幅睇餸食飯的港人寫照。<br><br>記者：陸俊雄<br>攝影：陳盛臣</p><p>換機潮早已醞釀</p><p>到鴨記一轉，見有專賣二手電視的店舖，多貨多到放出門口。負責人聲哥看透世情咁話：「其實奧運時已經有大批人換高清，新電視到，舊嗰部一定要人搬走；咁就試試收機返來賣二手，賣吓一部又一部，發現原來有市場，加上呢個時候個個縮皮，香港人最識睇餸食飯。」</p><p>FullHD數千起</p><p>現時二手店內最好賣係42"外置機頂盒的款式，用咗約兩年，須知一部LCDTV或Plasma起碼有7-8年使用年期；新舊交替，反映港人前排過得幾富貴：「基本大部機都係HDReady（1366×768），好些更是FullHD（1920×1080）；不過最搶手都係內置HDMI機款，三幾千買部二手42"擺喺房打PS3，係吸引好多後生仔客落嚟逛嘅一大原因！」</p><p>收機畀番錢你</p><p>相信好多人買新機時都試過，叫送貨師傅順手抬走埋部舊機，不過預了被屈一百幾十茶錢，實在所難免，但聲哥幫人搬機之餘仲畀番錢個客，算係真金白銀買入：「我哋有專車上門收機，自己打上嚟嘅散客又有，連鎖店搵我哋幫手收亦有。」有人幫手清理仲有錢收，當然情願，所以也解釋到何解來貨一地都係。</p><p>二手保養半年</p><p>正常人買二手機，也是驗屍咁驗兼問長問短，聲哥話：「我哋上門收都係一樣，畀幾多錢個客好難講，取決於Condition好唔好，有無遙控器等。」港人都幾貪新忘舊，眼見店內有些更連保養期都未過，價錢當然貴一點；保養期已過的，聲哥則會包半年：「買的話任你驗，有時機身花咗，個客都會接受，因為大家畀得咁嘅價錢出來都預咗。」</p><p>小心中招</p><p>無論新機或二手，除咗例牌要Check光點、死點之外，二手機其實仲可能經人為改裝，即所謂改換零件嘅「鬼機」，輕則出現閃畫面、無故熄機問題，重則隨時產生過熱甚至燒膽，貪平買二手都係小心啲好！</p><p>抵買推介<br>Toshiba35"PlasmaTV</p><p>型號︰35WP36P<br> 對應︰1080i<br> 昔日售價︰約$30,000<br> 二手價︰$2,800</p><p>Sharp32"LCDTV</p><p>型號︰LC-32G2H<br> 對應︰1080i<br> 昔日售價︰約$33,000<br> 二手價︰$3,500</p><p>Panasonic42"PlasmaTV</p><p>型號︰TH-42PW5<br> 對應︰1080i<br> 昔日售價︰約$27,000<br> 二手價︰$3,200</p><p>Philips42"PlasmaTV</p><p>型號︰42FD9954<br> 對應︰1080i<br> 昔日售價︰約$36,000<br> 二手價︰$3,280</p><p>Samsung42"PlasmaTV</p><p>型號︰PS-42P2S<br> 對應︰1080i<br> 昔日售價︰約$48,000<br> 二手價︰$2,980</p><p>Toshiba50"PlasmaTV</p><p>型號︰50XP26<br> 對應︰1080i<br> 昔日售價︰約$50,000<br> 二手價︰$4,680<br> *送杰科標清機頂盒</p><p>售賣點︰</p><p>成田影音（29580418）<br> 地址︰深水埗汝州街248號地下</p></body></html>