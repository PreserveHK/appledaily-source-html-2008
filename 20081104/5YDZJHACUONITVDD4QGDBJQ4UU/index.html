<html><header><meta charset="utf-8"><title>隔牆有耳：長情高官撐肥彭 - 李八方</title></header><body><h1>隔牆有耳：長情高官撐肥彭 - 李八方</h1><p>肥彭繼續為推銷新書做親民騷。噚日喺中環一間書店現身一個鐘，都有成一百人捧場，仲有中學教師專程帶批學生嚟探肥彭，場面溫馨。其間政府新聞處前處長丘李賜恩着住鮮紅色外套到場，兩人見面即擁抱一番，丘太話，一直有睇肥彭寫嘅書，「以前同佢好close，𠵱家特登嚟見佢。」主辦單位本來話會有前高官出現，結果只有丘太一人，另外仲有一位聲稱係前衞生福利司黃錢其濂家人嘅男子。<br> 肥彭依然不離為食本色，一邊簽名，一邊至少食咗兩件蛋撻。有位話做中醫嘅男fans就送上一盒有人參成份嘅中藥丸，話一直好欣賞肥彭，但建議佢要減吓磅。有人咁關心自己，睇到肥彭由心裏面笑出嚟。</p></body></html>