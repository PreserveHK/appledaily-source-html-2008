<html><header><meta charset="utf-8"><title>金融、保險、地產經紀難造按揭<br>中環在線：銀行列出黑三類 - 李華華</title></header><body><h1>金融、保險、地產經紀難造按揭<br>中環在線：銀行列出黑三類 - 李華華</h1><p>金融海嘯陰霾不散，各行各業喊晒口，縮皮裁員消息此起彼落。咁嘅環境，搞到銀行閂水喉有錢唔願借，咪話中小企借錢難，打工仔想搵銀行造按揭買樓，一樣唔容易，實際按息分分鐘要4厘以上。<br> 華華聽班按揭轉介公司高層講，家陣銀行對「食佣一族」（即係收入主要嚟自佣金嘅打工仔）嘅按揭審批，特別嚴謹，同有穩定月薪嘅打工仔相比，實際按息至少差兩厘！<br> 噚日華華出席一間按揭轉介公司記招，公司高層同華華講，家吓打工仔問銀行借錢買樓冇以前咁順利，尤其係靠食佣為生嘅，直頭俾銀行列入高危借錢人士，佢哋嘅按揭息率，比起優質客戶（例如有穩定收入嘅公務員同老師等），相差至少兩厘，晚吓手隨時要「P+」（P即最優惠利率）㖭。<br> 呢批食佣一族主要有「黑三類」，分別係金融、保險同地產嘅經紀。事關時勢唔好，樓股齊冧，市民勒緊褲頭唔願使錢，投資、買保險同置業樣樣都拖住先，搞到從事呢三行靠佣金收入嘅經紀，首當其衝，收入唔穩定，自然俾銀行收緊按揭審批。唉，以前嘅收入尖子，一場金融海嘯冚埋嚟，即時淪為「黑三類」，都咪話唔欷歔。</p><p>卡數未到期　變臉追找數</p><p>地產經紀借錢買樓利息高不特止，佢哋仲同華華呻，卡數未到期已經有銀行追交錢。最近佢哋有行家就收到銀行電話，開頭接聽時都好聲好氣，好似好關心咁問：「係咪仲做緊地產經紀？」當知道佢哋冇轉行即時玩變臉，要佢哋立刻還清未到期嘅卡數。<br> 中小企俾銀行提早callloan，華華近排都聽唔少，估唔到家陣連打工仔都唔放過，提早追收未到期嘅卡數，「黑三類」梗係雪上加霜。<br> <br> 李華華<br> mailto:LiWaWa@AppleDaily.com</p></body></html>