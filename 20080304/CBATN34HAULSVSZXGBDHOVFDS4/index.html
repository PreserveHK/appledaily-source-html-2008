<html><header><meta charset="utf-8"><title>阿媽冇個唱飛抵俾雷劈<br>張敬軒4月雄風震紅館</title></header><body><h1>阿媽冇個唱飛抵俾雷劈<br>張敬軒4月雄風震紅館</h1><p>張敬軒將於4月在紅館舉行首個演唱會，內部認購門票一早爆滿。昨日軒仔在紅磡舉行記者會宣佈個唱詳情，卻變成聲討大會，除了其母也沒有門票外，其他人都「追飛」，他聲言要效法劉德華在個唱上俾雷劈。軒仔又重擺第一張碟內相片甫士，笑言個唱上會再現「雄風」。</p><p>入行僅6年，張敬軒以首個廣州人身份，將於下月5日至7日在紅館舉行「酷愛張敬軒演唱會」，昨日他在都會海逸酒店舉行記者會，多位主辦商的高層出席撐場。其間軒仔收了很多主辦商送贈的禮物，眾人破斷竹枝，寓意「勢如破竹」。</p><p>「應該唔加場」</p><p>司儀更揭軒仔舊史，拿了他入行的第一張唱片來取笑他，笑指其造型「娘」似泰國人，軒仔笑言以為自己是偶像派，更說：「余文樂當我係《MyWay》雄風版。」其後更應記者要求，擺出唱片內其中一張相的甫士，稱個唱上可能「雄風」再現，甫出場擺這個經典甫士。<br> 司儀更指記者會應變成聲討大會，因為3場個唱門票內部認購一早爆滿，軒仔說：「有人提議我要學華仔（劉德華）喺台上玩電擊俾雷劈，因為連阿媽都冇飛。」訪問時軒仔被問到會否加場，他說：「今次反應真係意料之外咁好，但應該唔加場，我做好口碑，如果出年發展好啲再開。」他更稱方力申是大客仔，訂了60張門票。</p><p>歌衫色彩繽紛</p><p>今次演唱會，軒仔本打算採用激光技術，最後被紅館否決，他說：「本來我會着到好似MirrorBall，將激光反射去觀眾，但紅館驚啲光會傷到觀眾嘅眼。另外，我又想好似克勤演唱會，做到滿天星效果，但紅館個頂漏水，驚天花負荷唔到。雖然好多嘢做唔到，但𠵱家個台都好靚，好似一個三文治台。」服裝設計師陳華國嫌軒仔膚色淺，為他找來大紅大紫顏色的歌衫。另外，作為首位廣州歌手在紅館搞個唱，問軒仔是否覺得光宗耀祖，他說：「多謝好多朋友捧場。」<br> 採訪：王連連<br> 攝影：仇志德</p></body></html>