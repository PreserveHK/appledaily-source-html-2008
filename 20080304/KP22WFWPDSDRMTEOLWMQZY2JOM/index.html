<html><header><meta charset="utf-8"><title>金手指：白銀莊家斬倉定拋磚？ - 孫柏文</title></header><body><h1>金手指：白銀莊家斬倉定拋磚？ - 孫柏文</h1><p>噚日，孫柏文原本想寫白銀，不過見滙豐出完業績之後啲股東咁開心，所以就講吓我對滙豐嘅見解。今日，講番白銀。<br> 當今世上，除咗由我做隊長嘅「白銀（香港）戰隊」之外，各地都有白銀戰隊嘅支部。組織架構有少少似Comintern溝阿蓋達。呢幾個禮拜，世界各地嘅白銀戰隊，都因銀價節節上升，覺得呢場對抗紙幣狂魔嘅戰役，初見成效。各地人民都開始感覺到打擊通脹嘅迫切性。</p><p>大手拋空壓抑價格</p><p>不過，正當白銀戰隊士氣高昂之際，我哋不得不承認被一股迷思困擾住。好多白銀戰隊嘅老兵，一向以嚟都相信由各國央行為首嘅紙幣狂魔，長期以人為手段操控金銀價格。一路壓抑金銀價格，就可以製造假象，令世人覺得冇通脹壓力。<br> 紙幣狂魔壓抑金銀價格嘅手法，就係喺商品期貨市場，大手拋空金銀。只要金、銀買家一路唔會收實貨，每一次都會喺期貨合約到期之前，賣出手頭上嘅金銀。金銀買賣，就會冇金銀實貨交手，變成「公仔紙」遊戲，紙幣狂魔就可以繼續玩弄。<br> 今日提供一個圖表。大家睇吓，就會發覺喺眾多種商品市場當中，代表紙幣狂魔進行買賣嘅大莊家，拋空最嚴重就係黃金同白銀。啲大莊家淨拋空咗嘅白銀，相等於超過全球120日嘅白銀產量。即係如果買家突然要求啲大莊家交貨，世界各地嘅礦，要用四個月時間，淨係為啲大莊家生產，先至可以唔違約。</p><p>買家炒上莊家再拋</p><p>就算買家唔攞實貨白銀，囤積咗嘅拋空倉，喺今日嘅價位，啲大莊家已經輸緊好多。平時，佢哋有無窮無盡嘅信貸額，買家一路炒上，佢哋一路再拋。到買家購買力開始轉弱時，佢哋就會走出嚟瘋狂打壓，低位平淡倉。擺出一個「拋磚引玉」陷阱。<br> 不過，今時今日所有金融機構都出現信貸危機。理論上，如果我係一間金融機構控制風險部門嘅主管，我就會每日打電話叫拋空咗白銀嘅同事，即刻斬倉。如果所有大莊家一齊斬倉，大家就會見到空前絕後、「賓虛」式嘅夾淡倉潮。白銀一下，就可以去到我嘅目標價120美元一盎斯。<br> 大家要問自己，今時今日啲大莊家究竟係自斬淡倉，定係拋磚引玉？<br> 金手指網誌： http://phatdat.blogspot.com </p></body></html>