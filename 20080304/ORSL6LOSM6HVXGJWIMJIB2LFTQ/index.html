<html><header><meta charset="utf-8"><title>豆腐膶超市熱</title></header><body><h1>豆腐膶超市熱</h1><p>識飲識食、追求品味的香港人越來越多，這班消費力強的中產族買餸不只去街市，還愛逛高級超市搵正貨。為了爭奪這班「一家之煮」，不少高檔迷你超市應運而生，部份更座落於街市附近，$88盒士多啤梨、$350盒帶子都大有捧場客，這些小型超市漸漸成為百貨公司以外，師奶最愛逛的地方。<br><br>記者：區佩嫦<br>攝影：陳陶鈞、楊錦文<br>Model：Fiona（StageModel）&#13;</p><p>有咖啡店廚房即製</p><p>因多座大型屋苑落成，加上數年後港鐵通車，西環變得越來越繁華，吸引不少外國風情餐廳及超市登陸，最近便有新店THEGROCER開張，全店佔地兩層，共千多平方呎，地下售賣凍肉、蔬果等濕貨，還有即製三文治及咖啡，小型廚房更替顧客將羊髀、春雞等食材調味或焗製。一樓則主攻餐酒及亁貨，部份零食更可試食，啱心水先買。</p><p>刺身級帶子夠平</p><p>店舖開業約兩個月，本地客與外國客各佔一半。店內貨品種類不算多，勝在好多都是獨一無二，由於THEGROCER老闆另設越南及日本餐廳，故部份貨可以低價購入，如刺身級帶子（每粒約45g）每千克約售$300，吸引不少街坊掃貨打邊爐。</p><p>THEGROCER（28170686）<br> 地址：西環堅尼地城新海傍32-34號裕福大廈1號舖&#13;</p><p>全店360夠刁鑽</p><p>位於西營盤老區的二丁目，全店僅360平方呎，的骰到只可容納8人，老闆Summer笑稱：「爆場都好慘，因為通道窄，客人畀錢後都無位走出門口！」果然是豆腐膶店。老闆特別在日本各地搜羅特色及地道食材，好似有機豆腐、熟姬奇異果、香滑黑芝麻粉等，部份價錢更較一些超市平，難怪唔少半山「貴客」專程駕車來掃貨。</p><p>二丁目（25490188）<br> 地址：西營盤第二街62號地下</p><p>美國有機貨做埋facial
</p><p>超市要多元化，糧油雜貨蔬果不可或缺，若做埋facial就更perfect。位於九龍城的HealthGeneration，店舖面積約千多呎，主攻美國有機產品，最特別係超市內藏facial房，逢周六日下午更有小量有機蔬果出售，追求健康的都市人不可錯過。</p><p>HealthGeneration（23821889）<br> 地址：九龍太子道西376-378號地庫</p><p>迷你店好處多<br>Priscilla&#13;</p><p>貨品特別，品種又多，價錢較一般超市平。</p><p>Angie</p><p>THE　GROCER地方偏遠啲，但產品少有，環境舒服。</p><p>鵬</p><p>嗰啲刺身級嘅帶子、A5火鍋和牛等，唔係周圍有得賣。
</p><p>馮太</p><p>屋企人鍾意食日本士多啤梨同有機菜，雖然貴但好甜。</p><p>豪仔</p><p>呢啲超市感覺好high賣嘅嘢特別，唔係一般超市可以媲美。</p><p>張太</p><p>我好鍾意行呢啲小超市，賣啲嘢好新鮮。</p><p>晴</p><p>佢哋有好多西式食材，一般超市邊有得比。</p><p>強</p><p>價錢雖然貴啲，但蔬果真係靚好多。</p><p>其他迷你超市<br>三農食品&#13;</p><p>以自家農場種植的有機蔬果為主，糧油雜貨作副線。<br> <br> 電話：23826768<br> 地址：九龍城衙前圍道110號地下</p><p>同心泰國雜貨</p><p>主攻泰國蔬果、香料、雜貨等，亦設煲好的冬蔭功、甜品。<br> <br> 電話：27164838<br> 地址：九龍城城南道21號地下</p><p>LEMONSHOP</p><p>有齊泰國蔬果、雜貨、護膚品、酬神用品、雜誌等。<br> <br> 電話：23834877<br> 地址：九龍城城南道43號地下</p><p>大發行</p><p>日本食品批發行附設的超市，供應日本肉食，還有零食、日本酒等。<br> <br> 電話：25485333<br> 地址：西營盤第三街43-47號</p><p>FentonsGourmet</p><p>售賣澳洲、美國及本地有機蔬果，兼售小量廚具等。<br> <br> 電話：34223449<br> 地址：跑馬地黃泥涌道151-153A號地下</p><p>IlBelPaese</p><p>主打意大利亁濕貨，還有佛羅倫斯手繪瓷器。<br> <br> 電話：28042992<br> 地址：灣仔皇后大道東25號地下</p></body></html>