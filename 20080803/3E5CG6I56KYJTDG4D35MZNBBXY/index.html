<html><header><meta charset="utf-8"><title>中環在線：高盛返大陸養豬 - 李華華</title></header><body><h1>中環在線：高盛返大陸養豬 - 李華華</h1><p>外資大行喺大陸又有新投資目標，今次佢哋唔係睇中入股邊隻內地金融銀行股，而係養豬，做豬農。<br> 據《中國經營報》報道，以高盛牽頭嘅私募基金，近排斥資二三億美金喺湖南同福建一帶，一口氣全資收購10幾間專業養豬場。<br> 其實今次唔係高盛第一次入股大陸豬業，早喺雨潤（1068）上市前高盛已入股。聽消息人士講，今次高盛收購番嚟嘅豬場唔會自己營運，會外判畀人承包，佢哋只會決定價格，咁又係，唔通叫班基金經理落豬欄餵豬咩。<br> 據報道講，因為大陸對外資企業投資金融、礦產、能源同電訊行業等都會睇得好緊，外資想叉隻腳入去玩都唔係咁易，相反農業就較寬鬆，基本嚟講係冇門檻限制，加上內地同國際市場對農業需求龐大，投資成本又唔算多，所以咪吸引班外資到大陸投資農業，博第日上市或者等併購賺錢。</p></body></html>