<html><header><meta charset="utf-8"><title>印度賢妻禮法至上<br>喬寶寶父子密傾男人經</title></header><body><h1>印度賢妻禮法至上<br>喬寶寶父子密傾男人經</h1><p>在香港土生土長的喬寶寶，大前年參加無綫節目《殘酷一叮》晉身娛樂圈，早在19歲時，他在家人安排下返家鄉印度娶妻。育有兩子的喬寶寶，與長子年紀只相差20年，喬寶寶與他的關係亦父亦兄，二人不時大談男人經。雖然喬寶寶是在盲婚啞嫁下結婚，但卻幸運地娶得印裔賢妻，把喬家持理得井井有條。　撰文：比華利</p><p>現年37歲、印裔的喬寶寶，大前年因為參加無綫節目《殘酷一叮》晉身娛樂圈，有機會把搞笑細胞發揮出來，喬寶寶當日有這股勇氣，全憑身邊三位超級粉絲不離不棄，他們分別是太太GillGurinderKaur、17歲長子GillInderpalSingh和4歲幼子GillArvinSingh，真可謂親情同心，其利斷金。</p><p>從不打罵兒子</p><p>在香港土生土長的喬寶寶，19歲在父母安排下，返家鄉印度娶妻，婚後翌年便生下長子Inderpal，兩父子年齡只相差20年，關係密切，情同兄弟，甚麼都有商有量。記者日前往喬寶寶居於佐敦的家，並親身感受到印度人待客的熱情。喬寶寶認為幸福之家的先決條件是家人和睦共處，否則整日家嘈屋閉也不會有運行，身為一家之主的他非常反對打罵子女，喬寶寶說：「試問有邊個人鍾意俾人鬧，無論鬧人同俾人鬧嘅心情都唔好受，所以我一定唔會打罵啲仔女，就算佢哋曳，我都係笑笑口去指導佢哋，小朋友係好小器，一鬧就唔開心，我覺得無謂破壞一家人開開心心嘅氣氛。」幸好一對兒子都很生性，從沒讓父母擔心。<br> 03年沙士後，長子Inderpal便留在英國讀書，只是每年暑假才回港探親，異地相隔，兩父子會以長途電話維繫父子情，喬寶寶說：「我哋好多mantalk，太太係印度人，佢嘅思想好傳統，所以有心事，我好鍾意同大仔傾，我會同佢分享我工作嘅苦與樂，佢都會畀一啲中肯意見我。」<br> 喬寶寶除了着緊一對兒子的德育和健康外，也很重視他們的學業，喬寶寶說：「我諗對於佢哋，爹哋長期最嘮叨嘅，莫過於要佢哋畀心機讀書，我同大仔講數，如果佢讀唔好書，我就送他返內地讀，佢好抗拒，所以佢會好畀心機讀好啲書。」</p><p>太太思想傳統</p><p>由於幼子Arvin不願意學講廣東話，喬寶寶因此計劃將來送他入讀國際學校，他說：「我都唔迫佢講廣東話，佢肯學嘅話，我最想佢先學好普通話同英文。」<br> Arvin在一歲時發現脊椎神經線有毛病，影響走路的平衡力，但因為他耐心接受物理治療，現在走起路來都平穩了很多，令爸爸喬寶寶放心不已，他說：「醫生話進展唔錯，好樂觀，我哋全家都好支持囝囝，畀好多鼓勵佢。」	<br> 喬寶寶雖然主張男主外，女主內，不過他有見太太學歷不差，若只留在家裏做個家庭主婦，十分浪費，因此支持她外出工作，開展自己的事業，自幼在印度接受教育的喬嫂，思想傳統保守，她無懼一天辛勞的工作，晚上放工回家，仍堅持獨力做好家務，貼心照顧好家人起居，她更煮得一手好菜，是個入得廚房出得廳堂的好媽媽。<br> 問到喬嫂的教仔心得？她用印度語說：「我好注重一對兒子必定學好傳統印度禮法，然後就要讀好書和做個品德良好的人。」不過，兩夫婦育兒還是有商有量。<br> 喬寶寶已經三代在港生活，土生土長的他大讚香港是個樂土，並不感到受歧視，就算被稱「阿差」，他表示都不介意：「其實都係一個暱稱，我自己就一啲都唔介意，只要對方嘅語氣係友善，唔係輕佻嘅話，真係冇所謂，都係一句啫。香港已經係我個家，我好鍾意呢個地方，真係好有歸屬感。」</p><p>自幼紮髻禁剪禁碰</p><p>喬寶寶的4歲孻仔GillArvinSingh，自出娘胎以來都未曾剪過頭髮，所以他雖是男兒身，一頭鬈曲長髮卻及臀部，驟眼望去，輪廓分明的他很易被誤會是女生。Arvin留頭髮因為其母嚴守錫克教規條，頭髮是神聖之物，不可隨便亂剪，以及觸碰。</p><p>3分鐘即成</p><p>喬寶寶說：「根據教義，頭髮係『德性』象徵，我哋會一路畀佢留長頭髮，直到佢自己開口話要剪短，所以為咗方便打理，佢就要紮髻。根據傳統，係唔可以亂摸亂掂人哋啲頭髮，咁樣係好無禮貌。」於是，這個重任就落在喬嫂嫂身上，她日前就親自示範如何紮髻，只消3分鐘便完成。喬寶寶說：「Arvin嘅髮髻可以keep兩日，瞓覺都可以咁樣，佢頭髮太長，每次洗頭會麻煩啲，所以隔日先清洗。」<br> 至於為何有些印度小孩包頭，有些卻紮髻？喬寶寶說：「當小孩開始臉部生鬚，有青少年特徵就要由梳髻改為包頭。」</p><p>紮髻5部曲</p><p>1.先把頭髮梳順，在頭頂位置並束成馬尾。<br> <br> 2.用雙手慢慢把馬尾扭曲成豬腸狀。<br> <br> 3.然後把頭髮在頭頂位置捲成圈狀，穿過中間，作狀打結，盤成髮髻。<br> <br> 4.再把剩餘的髮尾收入髮髻之內，跟着利用橡筋圈綁緊，連頭夾都可以不用。<br> <br> 5.最後再繫上白色髮髻裝飾，大功告成。</p><p>子女心聲：留學英國拒揀老婆</p><p>喬寶寶的長子GillInderpalSingh已17歲，長得比爸爸還要高，雖然與4歲胞弟GillArvinSingh的年齡相差13年，但兩兄弟並沒有代溝，他非常遷就和痛錫弟弟。自幼在香港接受港式教育，直至03年發生沙士事件，雙親才把他送到英國念書，在港完成小學的Inderpal說得一口流利廣東話，他說：「我雖然暑假一年先返嚟香港一次，但同爹哋、媽咪同細佬關係依然好close，我哋冇代溝。細佬細我咁多，大家都好錫佢，佢真係好似有兩個老竇咁。」</p><p>交阿媽作主</p><p>Inderpal很喜歡與爸爸喬寶寶分享心事，他知道雙親的愛情故事並非自由戀愛，而是由祖母作主，作為新一代年輕人的他，將來可願意如父母一樣盲婚啞嫁？Inderpal說：「我見到爹哋媽咪好恩愛，其實我會聽媽咪話，由佢作主。」估不到在英國念書，接受外國教育的Inderpal，思想還是非常傳統和單純，他說：「我覺得男女正常社交可以接受，但𠵱家唔會拍拖住，要讀好啲書先。」喬寶寶表示都有做長子的戀愛顧問，他說：「我乜嘢都有商量，我都鼓勵佢結交異性朋友。」</p><p>話你知：信奉錫克教</p><p>國有國法，家有家規，不同國籍都會有不一樣的風土人情和傳統習俗，到底印度的家庭有甚麼規條必要遵守？喬寶寶立即細數了3項規條。<br> <br> 《戴銀鈪辟邪》<br> 喬寶寶指全家信奉錫克教，所以他們的手上都會戴上有辟邪作用的銀鈪。<br> <br> 《印度服朝聖》<br> 當遇上喜慶大日子，甚至每周到廟宇朝聖，喬寶寶全家都必定會穿上傳統印度服裝，以示尊重場合。<br> <br> 《教徒戒牛肉》<br> 根據錫克教教義，教徒視牛是神聖動物，不可劏吃，所以身為虔誠教徒的喬寶寶一家也不吃牛肉。</p></body></html>