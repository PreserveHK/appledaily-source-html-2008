<html><header><meta charset="utf-8"><title>中環在線：楊元慶重注奧運冇錯 - 李華華</title></header><body><h1>中環在線：楊元慶重注奧運冇錯 - 李華華</h1><p>每屆奧運，大企業都爭住做國際奧委會全球合作夥伴（TOP），即最大贊助商。08北京奧運係難得一遇嘅機會，聯想（992）主席楊元慶就好好𢱑實，04年成功同奧組委簽協議做08奧運TOP。據網站騰訊科技報道，楊元慶上個禮拜，講番當年聯想只係一間本土公司，但做TOP要成2億美金，所以俾人話佢哋豪賭，佢似乎耿耿於懷。<br> 睇番聯想04年盈利只有10.5億港銀，贊助奧運對佢嚟講壓力唔細，但好在後尾併購IBM電腦業務，又透過奧運提高公司品牌知名度，到07年度聯想盈利大幅增加至37.8億。<br> 《人民日報（海外版）》引述楊主席話：「這是我們非下不可的一個賭注，這是中國的百年機遇，更是中國企業的百年機遇。今天看來，我們做對了！值！」終於吐一口鬱氣。咁呢一注係咪幫佢大賺呢？<br> 專程由美國返中國睇奧運嘅楊元慶話：「最關注劉翔的比賽，希望劉翔再次奪冠。」點解？話晒楊元慶係上海寧波人，點會唔撐同鄉！佢仲話到時會請朋友一齊去睇呢場「激動人心的比賽」。</p></body></html>