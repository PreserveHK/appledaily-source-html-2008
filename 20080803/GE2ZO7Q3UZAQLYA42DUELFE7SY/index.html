<html><header><meta charset="utf-8"><title>中環在線：上海地王淪為停車場 - 李華華</title></header><body><h1>中環在線：上海地王淪為停車場 - 李華華</h1><p>舊年8月尾以天價44億人仔成交嘅上海地王──南京東路163號，拍賣成交接近1年，但家吓塊地仍然只係做緊停車場，仲未有迹象打樁起樓，唔通投得地王嘅蘇寧環球錢多唔志在？塊地話晒每平方米樓面嘅地價去到6.69萬人仔，用嚟做車位好嘥啫。<br> 據《21世紀經濟報道》報道，原來蘇寧到家吓都仲未收番塊地，搞到開工無期。記者引述蘇寧環球一名賣地時負責前期財務嘅內部人士話：「去年投下這塊地後，我們的土地出讓金（地價）已經按要求繳清。」但家陣喺交收環節上出現咗啲問題，「老闆張桂平一直交涉這件事。」<br> 記者問過有關部門，但對方話唔知情，究竟當中發生啲乜嘢事，真係耐人尋味囉。<br> 咁都不特止，蘇寧仲可能面對另一問題，塊上海地王屬地鐵上蓋，但地鐵未建成，地王規劃隨時要配合地鐵而改則，加上樓市幾時復蘇冇人知，第日地王出售攞唔攞得番成本，賺番合理回報都係問題，真係唔知點收科。</p></body></html>