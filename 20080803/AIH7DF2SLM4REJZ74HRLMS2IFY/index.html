<html><header><meta charset="utf-8"><title>專家對話：短線低撈優質國企</title></header><body><h1>專家對話：短線低撈優質國企</h1><p>上周五港股表現反覆，開市受美股拖累向下，但下午跟隨內地股市抽升，市場憧憬8月份升市會延續，嘉賓認為可趁利好消息，低撈優質國企股，作短期部署。<br> <br> 碩：主持亨達集團研究部董事黃敏碩<br> 傑：輝立證券董事黃瑋傑<br> 喬：比聯金融產品衍生工具部策略師張小喬<br> <br> 碩：尾市抽升，今日（上周五）內地亦傳有救市措施，呢啲消息對A股衝擊有幾大？奧運月之後升勢可唔可以延續呢？<br> 傑：雖然暫時股民對A股都係看淡為主，但可以見到有利好事件發展緊，例如有QFII資金7月開始撈緊A股，特別係金融股。至於大小非解禁問題，就見到越來越多上市公司承諾兩年內唔會減持股份，紓緩不少市場壓力，加上多咗回購，利好A股走勢。<br> 喬：我見有資金流入A50中國基金（2823）認購證，反映投資者睇好A股；奧運前我都睇好中央會先保經濟再保通脹，所以睇A股仲有5%至10%上升空間，我建議撈啲優質國企股，甚至可以買A50中國基金認購證。</p><p>搶先貼股<br>中鐵7蚊蟹貨多</p><p>方先生：我$6.36買中鐵（390），想睇7蚊。<br> 碩：短期嚟講我都覺得有條件彈到，但7蚊應該有一定數量蟹貨。另外，都要留意吓佢業績，因為經濟放緩咗，鐵路發展會唔會都會放緩呢？如果你撈底，佢巿盈率都仲係高，所以睇吓遲啲業績公佈，可唔可以將巿盈率拉低。</p><p>魏橋趁反彈睇位食糊</p><p>林先生：我上禮拜（即前周）$6.08買魏橋紡織（2698），因為有傳廣東省有政策幫實業公司，之前定目標價$6.8，睇今日（上周五）成交就決定調高。<br> 碩：今日（上周五）上午升咗6%，下午仲升咗11%，升咁多點解都唔即日食糊？雖然息率有成8厘幾，有值博空間，但佢之前發盈警，中線佢能唔能夠依賴出口退稅嘅優勢改善業績都存在疑問，去到7蚊應該止賺。<br> 喬：港股仲喺熊巿二期，每次反彈我都建議減持股份。呢隻股如果升到上$6.76又大成交，提議你睇位食糊。</p><p>EMAIL解答：和黃76蚊應沽貨</p><p>Marco：我喺76蚊買入3000股和黃（013），但最近股價持續向下，大巿升佢就跌，大巿跌佢又跌，應該繼續持有定先行沽出？<br> 喬：上個禮拜（即前周）有好多資金炒和黃認購證，但今個禮拜（即上周）投資者又唔算好積極，只有400幾萬揸咗。但係和黃上車容易落車難，如果投資者可以平手走到，我建議落車走咗先，因為和黃3G呢個嘅念又炒咗咁耐，個蟹貨區都幾大，你反彈到76蚊應該沽貨。</p><p>收市後4:30pm</p><p>click入 http://finance.appledaily.com以webcam參與節目及收看 <br> <br> 歡迎phonein28698262暢談心得亦可email至mailto:finance@appledaily.com搶先貼股&#13;</p></body></html>