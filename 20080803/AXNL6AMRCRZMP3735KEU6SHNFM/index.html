<html><header><meta charset="utf-8"><title>敏妮Talk：油價升　點投資？ - 溫敏妮</title></header><body><h1>敏妮Talk：油價升　點投資？ - 溫敏妮</h1><p>除咗美國嘅次按問題，相信對於好多投資者嚟講，油價會係最關心嘅。啱啱過去嘅周六，敏妮應好友邀請去咗聽一個關於石油嘅講座，講者係美籍華裔石油專家鄺社源教授。好友爆料話，PetroChina嘅商標本來由鄺教授個人註冊咗，但佢無償送咗畀中石油母公司，等中石油喺紐約同香港上市時用。既然唔係一般財經名嘴talkshow，敏妮當然想知呢位喺石油業打滾30幾年嘅前輩對石油供應，同油價嘅睇法。</p><p>資源減少價格急升</p><p>講起石油，敏妮近排睇緊一本叫《後半桶石油》嘅書，裏面提出咗一個概念，就係假設全球石油資源裝咗喺一個好大好大嘅桶裏面，用到家陣，呢桶油已經用咗一半，即係家陣全球用緊剩番嗰一半石油，亦即係本書所講嘅後半桶石油。<br> 大家都知道，石油資源有限，呢桶油唔會自己補充，只會越用越少，油價亦只會越嚟越貴。講番鄺教授嘅講座，教授嘅睇法同《後半桶石油》一書好脗合，教授預測，未來石油價格將會衝上1000美元一桶，佢仲講笑話，未來有車真係一種身份象徵，因為打滿一缸油要兩萬蚊。最驚人嘅預測係，40幾年後，世界嘅石油資源就會耗盡。</p><p>黃金博升值冇息收</p><p>如果呢啲預測都係準確嘅話，仲有40幾年時間，投資者可以點部署？好直接諗就係投資石油股、資源股，其次就係替代能源。<br> 不過敏妮就諗，當全球石油資源短缺，好容易會衍生戰爭。通常喺戰爭，有一樣嘢係最值錢嘅，就係黃金，可惜持有黃金冇息收，買金純粹博升值，用嚟長揸，並唔係好嘅投資選擇。鄺教授提出，應該買國壽（2628）一類嘅保險股，原因係有戰爭就有人命傷亡，到時啲人就會諗到為自己買定個保障。其實，油價飆升衍生嘅問題深遠複雜，可惜真係探討呢方面問題嘅專家唔多。讀者會唔會有其他意見？<br> <br>  http://wanmanli.com/blogs/ </p></body></html>