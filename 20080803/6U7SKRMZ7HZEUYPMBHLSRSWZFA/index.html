<html><header><meta charset="utf-8"><title>轆Book：馬術選手專車夠豪</title></header><body><h1>轆Book：馬術選手專車夠豪</h1><p>嚟自世界各地嘅奧運馬術選手相繼抵達香港，而接載呢班上賓嘅就係大會指定嘅Audi車，要數最豪最嘆就一定係旗艦長陣版嘅A8L喇，新車豪華度猶如路上宮殿，呢班馬術選手一身便裝兼有人服侍，輕鬆嘆住去場地，馬到功成有幾難！<br><br>記者：梁美甜<br>攝影：陳盛臣<br>模特兒：Brad（TheGroup）</p><p>60萬選配豪嘆</p><p>今日呢部A8L唔係新車型，但就係自04年以嚟首次Facelifte版，拍攝當日嘅新車更加入最新Option項目嘅Exclusive裝備，令本身已經係夠頂級豪華舒適嘅高級轎車更提升一級，豪上豪。<br> Exclusive最巴閉之一絕對係嗰個全球首創嘅指模防盜系統，印一印指模就從MMI儲存系統入面抽番個人紀錄，好似冷、暖氣溫度，軚環位置、收音機台等，體貼又舒服，直情好似有個電腦丫鬟貼身服侍一樣。<br> 連同其他Exclusive裝備，單係是次拍攝A8L嘅呢套Option就盛惠60萬。內涵包括雙色真皮用料座椅以及內飾，就算縫線都係專用色料；長陣軸距有成3,074mm，後座空間大到暈，12向調校真皮駕駛座、4Zone獨立恒溫冷氣、後排獨立調校電動椅兼附按摩功能、MMI多媒體系統、小型雪櫃連專用水晶杯、Bang&amp;Olufsen高級音響連14個揚聲器等。<br> 後排揚聲器仲可以作有限度伸展，最搞鬼嘅係當開咗音響系統之後，兩個揚聲器會自動由儀錶板伸出嚟；天氣熱都好，A8L嘅隔音隔熱防曬功效都唔錯，外面攝氏30幾度，內櫳開咗冷氣關晒窗落埋太陽檔之後，居然好似廣告咁又靜又舒爽，開埋按摩椅就更加不得了，唔知班選手同各國貴賓會唔會嘆到唔捨得落車呢？</p><p>長得靈敏好反應
</p><p>大家千祈咪俾佢長陣外形呃倒，以為部車好鬼重，Sorry，新車早就用AudiSpaceFrameII，即鋁合金作為全車車架，就算連埋副偈同quattro都比S500同750Li少100kg左右，輕咗自不然慳番啲油，剛性高亦有助提升操控性同埋安全性。<br> A8L副4.2公升引擎搭配Audi出色嘅四驅quatrro系統，加埋19吋P-ZeroRosso輪胎，令257匹馬力同強勁扭力喺路面表現非常揮灑自如。坐到駕駛座揸住佢出街之後，A8L嘅靈敏反應同性能完全令我誤以為揸緊部爽爆房車，唯一棘手嘅係入泊室內停車場時要格外小心囉！</p><p>AudiA8L4.2FSIquattro規格</p><p>引擎：4,163c.c.V8<br> 馬力：257bhp/6,800rpm<br> 扭力：440Nm/3,500rpm<br> 傳動：六前速+/-自動波，前置，四輪驅動<br> 0-100km/h：6.3秒</p><p>查詢：合廸汽車（25281862）</p></body></html>