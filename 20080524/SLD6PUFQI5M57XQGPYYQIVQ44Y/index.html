<html><header><meta charset="utf-8"><title>窩輪搏擊：馬鋼逆市升收集2879 - 俊樺</title></header><body><h1>窩輪搏擊：馬鋼逆市升收集2879 - 俊樺</h1><p>內地電訊業重組一直都係「只聞樓梯響」，不過，噚日終於有啲眉目嘞，幾隻同重組有關嘅股份大幅炒高之後，喺上午收市前相繼停牌，不過，最慘都係中移動（941），冇得升仲要俾人插，仲拖低埋大市嘅表現。<br> 前晚花旗股市止跌，港股噚日開市借勢推番高，不過高位沽壓唔細，跟進嘅買盤又唔多，所以晏晝見㗎仔個市回，啲沽盤就出晒嚟，最後恒指跌329點收市，低過250日線少少，不過成交唔多，下禮拜一港股走勢，都係要睇番花旗嗰邊點搞。</p><p>油價見過135美元之後跌番落132美元，不過，似獲利回吐多啲，美元都係反覆向下嘅款，油價炒番上去應該唔使等好耐。<br> 新地（016）幾兄弟嘅爭拗有新進展，法庭撤銷之前嘅臨時禁制令，但又多咗單誹謗官司，𠵱家局勢未明朗，靠邊站好啲。<br> 馬鋼C輪2879：馬鋼（323）昨收6.01元，升2.2巴仙，向上睇6.80元，可以諗吓隻C輪2879，隻輪昨收54仙，槓桿率11.1倍（有效5.5倍），正股有可能回少少先再炒上，買2879可以用收集策略，正股升上6.80元，2879應該會見1元，正股跌穿5.75元就沽隻輪止蝕。</p></body></html>