<html><header><meta charset="utf-8"><title>豆漿煮冷飯　升格Risotto</title></header><body><h1>豆漿煮冷飯　升格Risotto</h1><p>由年三十晚食到年初六，後遺症一盒二盒餸頭餸尾塞滿雪櫃，雖然有雞有蝦有燒肉，但就咁翻熱食，真係食到悶！好彩小松本太太CoCo教我利用剩餘的餸菜，加點創意重新包裝成正菜，趁住今日人日，煮嚟招呼朋友都絕不失禮。<br><br>記者：趙珮倩<br>攝影：陳陶鈞<br>示範：和風料理導師小松本太太CoCo（http://hk.myblog.yahoo.com/coco-cook）</p><p>豆漿海鮮飯</p><p>00hr15min<br> 份量：4人<br> <br> 親戚朋友嚟拜年，食剩幾隻大蝦同大煲冷飯，唔想下下炒冷飯咁悶，CoCo教路可加入豆漿變海鮮燴飯，勁似Risotto。</p><p>材料</p><p>洋葱粒/番茄粒/蜆肉各50克、青/紅/黃椒粒各50克、大蝦4隻、青口4隻、蒜頭1瓣（剁碎）、橄欖油2湯匙、鹽適量、胡椒粉適量、豆漿1杯、冷飯2碗</p><p>做法</p><p>1.燒熱易潔鑊下1湯匙橄欖油及蒜茸爆香蜆肉、大蝦及青口盛起備用。<br> <br> 2.燒熱易潔鑊下橄欖油，放洋葱炒香，再加入番茄粒及青紅黃椒粒。<br> <br> 3.將冷飯倒入鑊內炒勻，鹽及胡椒粉撒入鑊內調味。<br> <br> 4.注入豆漿拌勻煮沸，將海鮮鋪在飯面加蓋轉中火煮約2分鐘至豆漿略為收亁即成。</p><p>貼士</p><p>豆漿要用無糖的，有糖豆漿味道帶甜不宜用來煮這個菜。<br> <br> Monica問：可唔可以用忌廉代替豆漿去煮？<br> <br> 答：可以，但要加入適量雞湯同煮。用忌廉煮口感較Creamy，不過會較膩。&#13;</p><p>梅酒焗紹菜</p><p>份量：4人<br> 00hr15min<br> <br> 個人經驗，過年過節最常食剩食物之一就是燒肉，剩番幾件點搞好？以紹菜加入梅酒燜煮，有菜有肉又一碟靚餸﹗</p><p>材料</p><p>紹菜1棵、燒肉適量、梅酒3至4湯匙、鹽適量</p><p>做法</p><p>1.燒沸水一鍋，將紹菜逐片放入灼軟後取出瀝亁。<br> <br> 2.瀝亁之紹菜捲入燒肉成卷狀。<br> <br> 3.將紹菜燒肉卷放入瓦鍋，撒鹽及加入梅酒，大火加熱至沸騰後轉中火焗約5分鐘，至紹菜軟腍即成。</p><p>貼士</p><p>燒肉本身已夠味，故毋須下太多鹽調味。<br> <br> 何小姐問：唔用梅酒用紹酒得唔得？<br> <br> 答：紹酒色澤較深，會令紹菜轉深色；你可試用桂花陳酒，令燜出來的燒肉帶有桂花香。</p><p>鵝肝雲吞</p><p>份量：4人<br> 00hr20min<br> <br> 有些朋友過年喜歡親自包雲吞、水餃招呼親友，但往往包剩不少雲吞或水餃皮。CoCo就諗到將同樣吃剩的雞肉加入鵝肝醬做餡，再炸成雲吞，即時升價十倍，個個爭住食。</p><p>材料</p><p>鵝肝醬125克、雞肉200克、日本沙律醬/芫荽各適量、雲吞皮2両、意大利陳醋3湯匙、糖1湯匙</p><p>做法</p><p>1.芫荽切碎；雞肉切碎。<br> <br> 2.鵝肝醬放大碗內，加入雞肉碎、芫荽碎及日本沙律醬拌勻成餡料。<br> <br> 3.雲吞皮包入餡料成鵝肝雲吞。<br> <br> 4.燒熱炸油，將鵝肝雲吞炸至金黃後取出。<br> <br> 5.另燒熱鑊，將意大利陳醋及糖放入至糖溶化，與炸妥之雲吞伴食。</p><p>貼士</p><p>燒熱油後，可用筷子放入油中，見有小氣泡滲出即表示油溫適合炸煮。<br> <br> 梅小姐問：鵝肝醬係咪好貴？有冇其他醬代替？<br> <br> 答：鵝肝醬有平有貴，幾十元都可買到有一小罐，你亦可以任何肉肝醬代替。</p><p>桂花蓮子糖水</p><p>份量：4人<br> 00hr20min<br> <br> 𠵱家啲細路未必個個喜歡食糖蓮子，不妨加埋剩餘的年糕一齊煮糖水，滋潤甜蜜，連糖都唔使落。</p><p>材料</p><p>糖蓮子1/2杯、水2杯、桂花1茶匙、年糕適量、片栗粉適量</p><p>做法</p><p>1.糖蓮子及水放鍋內煮沸，當糖蓮子上的糖全部溶化後離火。<br> <br> 2.將桂花放入糖蓮子及水內加蓋焗將5分鐘成桂花蓮子糖水。<br> <br> 3.年糕切成丁粒後沾上片栗粉。<br> <br> 4.燒熱炸油，將（3）炸至表面微黃後取出，放入桂花蓮子糖水即成。</p><p>貼士</p><p>另可以馬蹄糕代替年糕，效果會較清甜。<br> <br> 余小姐問：「乜嘢係片栗粉？」<br> <br> 答：片栗粉即係日本人用的生粉，你亦可用普通生粉代替。</p></body></html>