<html><header><meta charset="utf-8"><title>10萬買起　法國大口仔</title></header><body><h1>10萬買起　法國大口仔</h1><p>要做年輕男女都鍾意嘅「車壇可愛教主」，最緊要就梗係個樣夠Cute。嗱，好似呢架法國「大口仔」Peugeot107咁，佢車仔細細望落的骰，車頭鬼面罩仲Design到好似擘大口對住你笑咁，加埋嗰對「眼仔睩睩」嘅頭燈，你仲夠膽話佢唔Cute？咁都未算，家陣代理仲推出咗批極少量嘅現貨，唔使10萬蚊就可以買起佢，咁你話嘞，佢要榮登「車壇可愛教主」寶座有幾難？<br><br>記者：鄭達基<br>攝影：陳盛臣<br>模特兒：Vienne（TheGroup）</p><p>陳設簡單唔花巧</p><p>講真，要一個人喺短時間內摸清車內設備嘅位置，我諗真係越簡單越好，太複雜或者鋪排得密密麻麻嘅，只會令人抗拒……<br> 好在，Peugeot喺設計107車廂嗰陣都諗到呢個Point，所以入面任何設備都鋪排得簡簡單單；要證明呢樣嘢，只要望吓中控台嘅設計就一清二楚。中控台上半截主要係音響組合，而下半截則主要係空調系統部份，而且唔會密密麻麻，尤其係調校冷氣嗰陣，只要將控制桿上推下拉，就可以調校溫度同送風模式，方便呢？不過有樣嘢要提吓你，因為107始終係部細車，後排座椅嘅椅背同尾窗好近，所以如果成日要載埋啲Shopping戰利品返屋企的話，咁就唔該放低後排椅背，先好擺佢哋入尾廂啦！</p><p>踢走霸氣變稚氣</p><p>要做「車壇可愛教主」，好似Peugeot107咁有一個的骰夠Cute嘅賣相，就肯定係首要條件！聽完之後或者你會話：「Peugeot係法國雄獅，佢哋全部車都係型到爆燈，點會有部零零舍舍玩Cute㗎！」<br> 哈，你咪理，107個樣確係力Sell的骰可愛，Size細其他同門兄弟一截之餘，車頭鬼面罩亦用緊家族式嘅「大口仔」款式，襯埋低斜「大眼仔」設計嘅頭燈，望落成部車個Look好似公仔咁得意。另外，107可以畀你揀嘅顏色又夠Sharp，紅黃藍咩色都有，啱晒嗰啲貪靚又要座駕似自己一樣咁Cute嘅女仔。</p><p>加速快跑不太難</p><p>俗語都有話：「針無兩頭利」，想要部車賣相得意又要佢跑得，仲諗住唔使用10萬蚊就可以將佢帶返屋企？你肯定會話：「咪玩啦」！<br> 雖然，Peugeot幫107安排嘅只係一台998c.c.直3引擎，但原來佢注入咗VVT技術，所以唔只馬力有68匹，而93Nm扭力峯值仲會喺引擎處於3,600rpm時全數輸出，加埋5前速2-Tronic半自動波箱可改用手動+/-操作，所以如果要佢加速快跑都唔難，不過載滿人就會辛苦些少。咁仲唔止，原來耗油量仲只係4.6L/100km，如果以每公升$14.86油價計算，即係平均每公里油費大約$0.68，喺家陣油價高企嘅日子，呢個價位真係好吸引！&#13;</p><p>新車速蘋<br>讚</p><p>．車細易睇位，女仔泊位都可以一Take過搞掂。<br> <br> ．1.0公升引擎唔只馬力夠，最重要係耗油量夠低。<br> </p><p>彈</p><p>．後排同尾門位置太近，所以咪諗住有大尾廂你用。<br> <br> ．車廂陳設雖然簡單實用，但望落似乎膠感重咗啲。</p><p>Peugeot107規格</p><p>引擎：998c.c.直3DOHC<br> 馬力：68hp/6,000rpm<br> 扭力：93Nm/3,600rpm<br> 傳動：5前速2-Tronic半自動波，前輪驅動<br> 尺碼：3,430×1,630×1,470mm<br> 軸距：2,340mm<br> 車重：835kg<br> 車輛提供：法國汽車（31181828）<br> 售價：$99,900起</p></body></html>