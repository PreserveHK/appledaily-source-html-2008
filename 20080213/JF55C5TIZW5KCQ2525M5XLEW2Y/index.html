<html><header><meta charset="utf-8"><title>金手指：債保商必向畢菲特sayno - 孫柏文</title></header><body><h1>金手指：債保商必向畢菲特sayno - 孫柏文</h1><p>孫柏文相信，同我同一日生日嘅畢菲特喺大家心目中，一向以來只係一個「股神」。佢只係個識揀平股，跟住揸一世嘅投資者，盡量避免做買賣。我可以同大家講，畢菲特已經成功呃咗你。<br> 畢菲特，冇錯係個非常精明嘅投資者，而如果有能力揀得到平股，長揸係最好嘅策略。不過，如果有好機會，畢菲特可以好似啲大鱷一樣玩財技。甚至比啲大鱷玩得叻。呢幾日就有個好例子。</p><p>冇得你情我願</p><p>前晚，畢菲特突然向啲債保商話：「你哋受保嘅債券，一旦發債借錢嘅單位冇能力還，你哋根本冇能力賠錢。不如咁，你哋呢班債保商畀錢我，搵我受保晒一旦出事、你哋冇能力賠錢嘅各省市債券。條件係你當日收嘅保費，我要收1.5倍。」<br> 作為一個債保商，冇能力賠就係冇能力賠，根本就係執笠收場，點解要再畀錢畢菲特？債券有得賠，益嘅係債券持有人，債保商根本冇着數。所以債保商一定向畢菲特sayno。噚日已經有債保商叫畢菲特fuckoff。<br> 大家可能會問：「畢菲特咁醒目，點解會向債保商提議，一個佢哋一定唔會接受嘅方案？」理由係畢菲特知道，債保商喺你情我願嘅情況下，一定唔接受。不過，啲債保商冇得你情我願，佢哋面對好多監管機構。<br> 畢菲特可以拯救好多債券持有人，啲監管機構一定希望救得幾多就幾多。所以畢菲特知道債保商將會面對監管機構嘅壓力，送錢畀畢菲特白袋。雖然人人知道啲債保商已患絕症，不過裏面嘅人未來都要搵工。搞寸個party，就連可以上救生艇嘅人，都要拉埋落水，未來就冇運行。畢菲特真係好勁。</p><p>支持環保武器？</p><p>最後，有個朋友話：「你前日笑啲環保分子笑得唔啱。佢哋唔係反對啲女性覺得最浪漫，例如鮮花嘅『無謂』禮物，佢哋只係反對唔環保。例如，冇乜嘢比戰爭更無謂，古希臘有個儍佬，佢為咗條女Helen揮軍打Troy。因為話到明係木馬屠城記，啲木可以循環再用。環保分子一定支持！」Greenweapons就ok？<br> 金手指網誌： http://phatdat.blogspot.com </p></body></html>