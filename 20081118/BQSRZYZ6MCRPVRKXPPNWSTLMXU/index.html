<html><header><meta charset="utf-8"><title>中環在線：高盛七壯士帶頭減薪 - 李華華</title></header><body><h1>中環在線：高盛七壯士帶頭減薪 - 李華華</h1><p>咩叫共度時艱？香港老闆要學嘢喇！<br> 一個金融海嘯冚埋嚟，捲走晒啲投資銀行，叫做企得住腳嘅高盛連續收緊開支，首當其衝梗係員工啦，前排高盛就派大信封，手起刀落裁走咗3200人，差不多係全球員工人數嘅一成。咁仲未夠，行政總裁布蘭克費恩（LloydBlankfein）話會聯同6位高層，齊齊放棄今年花紅㖭！</p><p>CEO放棄花紅少收五億</p><p>講起都有啲欷歔，話說布蘭克費恩呢位「打工皇帝」，上年股市暢旺時豬籠入水，創下華爾街最高花紅紀錄，連埋薪酬、紅利同股票加埋有6850萬美金（下同），華華篤一篤計數機，即係成5.3億港元。佢今年唔攞花紅，齋計人工年薪得60萬，何止唔見咁截，簡直天同地比。<br> 不過冇計啦，雖然高盛前兩季業績都算勉強過關，第二季盈利有20.9億，上季就得番8.45億，按年跌咗七成；年初至今，收入比上年同期跌咗32%，市場估佢今季業績會破天荒第一次見紅，唔傷就假。</p><p>末季業績料見紅冇錢派</p><p>公司有機會蝕錢，高層梗係要做啲嘢，既然開唔到源惟有節流。高盛發言人引述「七壯士」話，佢哋認為自己有份造成今次金融海嘯，責無旁貸咁話，所以覺得放棄花紅係啱嘅。高層自動減薪，可以提升公司士氣，都算係咁啦。而且，真係要發花紅嘅話，公司可能賺埋都唔夠畀，華華心諗，可能佢哋係想明哲保身先至以退為進，否則咁嘅時勢容乜易俾公司搵嚟開刀㗎！<br> 李華華<br> mailto:LiWaWa@AppleDaily.com</p></body></html>