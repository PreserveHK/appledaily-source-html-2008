<html><header><meta charset="utf-8"><title>《最後遺跡》勁操25人群毆</title></header><body><h1>《最後遺跡》勁操25人群毆</h1><p>SquareEnix喺XB360上連珠炮發RPG，名作之後如《StarOcean4》、《FFXIII》未出，繼續小試牛刀玩新作；呢款《最後遺跡》（TheLastRemnant）採用UnrealEngine3嚟製作，圖象表現再次突破XB360圖象瓶頸，敵人巨大有氣勢，仲要同一時間操控25人應戰，似足打緊《UnrealTournament》咁刺激！<br><br>文：之達</p><p>場景浩大3D超靚
</p><p>小島秀夫話日本做Game能力大落後，你睇SquareEnix隻《FFXIII》磨足幾年，蛋都未生到隻就知。遊戲難開發？SE索性同EpicGames買隻UnrealEngine3返嚟，加加減減將一隻FPS遊戲變成自家RPG《最後遺跡》。遊戲世界觀用番SE最愛嘅科幻＋中歐風格，既然用得UE3次世代3D引擎，貼圖、霧化、反鋸齒等特效，的確做得好靚、好仔細，加上場景浩大，唔會因多邊形數量多而需縮細地圖，成功平衡到靚同大嘅元素，唔似《FFXII》咁行兩步就要Load碟，抵讚！SE並非懶到攞人Engine就算，角色動作會以MotionCapture方法嚟做，所有揮劍、放法術等動作極具真實電影感。</p><p>控制25人考你佈陣</p><p>對上一款《InfinityUndiscovery》，單機MMORPG玩法，加上美式風格濃烈，在港反應只算一般；今次《最》死心不息照舊玩5人小隊，同一時間可操作5隊戰鬥，即係25人，官方話計埋敵人，一場戰鬥最多共65個角色同場廝殺！除咗為其他AI角色下達指令外，遊戲新增一項如《三國誌》嘅士氣元素，越高當然戰力發揮得越好。<br> 官方宣稱主線劇情超過40粒鐘，若連埋工會任務、隱藏劇情同搜集道具等玩法，總時數將超過100小時！相信完全煲爆隻Game後，《FFXIII》試玩版都出喇。</p><p>TheLastRemnant日本同梱特別版
</p><p>日本喺20日會推出XB360同梱版，遊戲連60GB豪華版主機、主題面板、原聲配樂CD等，限量發售，約$2,800。</p><p>遊戲類型：RPG<br> 對應機種：XB360、PS3<br> 遊玩人數：1人<br> 推出日期：XB360（27/11）、PS3（待定）<br> 開發商：SquareEnix</p></body></html>