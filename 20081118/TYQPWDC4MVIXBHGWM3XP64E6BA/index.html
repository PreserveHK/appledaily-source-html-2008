<html><header><meta charset="utf-8"><title>轆Book：<br>減價送天窗　生活多嚿雲</title></header><body><h1>轆Book：<br>減價送天窗　生活多嚿雲</h1><p>經濟唔好，一眾中產人士近期就算Plan緊買車，Budget唔多唔少都有所限制。最近BMW525iA不但減價6萬幾蚊，仲送多4萬幾蚊Option畀你，變相慳成10萬！當你收工後，不妨揸車到碼頭吹吹海風，又或抬高頭，透過人哋要加錢先有嘅天窗，望吓藍天白雲，忽爾間會因入到筍貨而沾沾自喜。忙碌工作後，想搵悠閒生活減減壓，原來並非一個需加錢嘅Option！<br><br>記者：徐影龍<br>攝影：王文忠<br>Model：Eriko@StageModels</p><p>跌穿50萬心理關口</p><p><br> 金融海嘯後，間間車行都嗌救命，割價傾銷，送乜送物更成指定動作。若論近期較吸引嘅，首推BMW呢架525iAExecutive喇！事關5系定位係中價老細車，好多人冧佢穩陣同舒服，碰啱筆者個有米舅父一向鍾情5系，想換架525iA好耐，只係未到心水價錢者；不過今日就唔同，佢知道新車由56萬幾減到49萬幾，跌穿50萬心理關口，即時重燃換車慾望；話佢知家陣送多幾項Option，包括九成人會加錢裝埋嘅電動天窗，仲有超光超靚仔嘅Bi-Xenon頭燈等，一個月前執齊晒足足要成$612,150埋單，篤吓個計數機，結果係近乎八折，又減又送，舅父話呢次應該𠱁得掂舅母簽批文Approval喎。</p><p>過吓舒服老細癮</p><p>講番架525iA，做得老細車當然唔會鬼鬼祟祟，車身Size雖然偏大，不過甚有台型功架，圓渾有力嘅線條，襯番家族式鬼面罩、頭燈同氣壩，一望就知係寶馬5系，最醒神係頭燈側邊以兩個弧度勾畫，好似白眉鷹王咁戚起對眼，加埋唔再係Option既Bi-Xenon頭燈，神氣得嚟又唔覺老餅，十足十係數碼港返工嘅Boss。</p><p>車身大，內櫳自不然更闊落，我本身只愛帶有跑味嘅3系，不過仍不得不讚525iA嘅豪華舒適感，一坐落去軟綿綿，身體自然地挨後，背部承托曲線Fit晒我，幾乎毋須再郁個電控調校角度。正Hea得入神之際，省起標準版又多個天窗，即時㩒吓個掣，天窗就好柔順咁打開，光線透入唔止令車廂開揚番晒，望吓藍天白雲，諗吓夜晚同Honey數星星，已經夠晒盞鬼，唔怪得咁多人加錢都要揀天窗Option喇，家陣標準版送埋畀你，咁又慳番萬幾蚊。</p><p>1.頭燈本已神氣十足，等陣幫你Upgrade埋Bi-Xenon，型到爆。</p><p>2.送嘅電動天窗，減低車內侷促感，又可睇雲兼數星星，相當重要。</p><p>3.一貫5系車櫳佈局，由視野到乘坐，都有十足闊落感。</p><p>4.寶馬近年兩大法寶：電子波棍同下方嘅iDrive系統，標準版已經有。</p><p>5.好鍾意iDrive個6.5"屏幕，扭吓擰吓，就可轉歌、睇行車資訊。</p><p>BMW525iAExecutive</p><p>引擎：2,497c.c.直6DOHC<br> 馬力：218hp/6,500rpm<br> 扭力：184lb-ft/2,750rpm<br> 傳動：6前速Steptronic半自動波<br> 售價：$498,000（連Option）<br> 查詢：BMWHK（27145271）</p></body></html>