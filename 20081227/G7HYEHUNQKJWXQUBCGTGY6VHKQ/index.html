<html><header><meta charset="utf-8"><title>1,000個世界電視台　Wi-Fi隨處睇</title></header><body><h1>1,000個世界電視台　Wi-Fi隨處睇</h1><p>PMP不死？以生產PMP打出名堂嘅ARCHOS，最近推出最新型號ARCHOS7，擁有7吋輕觸式屏幕，用家可直接用手指操作，除了一般必備PMP功能外，主打可上網收睇世界各地電視台，由香港、台灣、日本到歐美電視台都有，再加埋320GB超高容量，開價$4,980，今時今日已屬「富豪級」玩意。咩話，你唔愛睇電視？咁都係Netbook啱你，價錢平啲，而且點計都係有鍵盤嘅電腦！<br><br>記者：許福合<br>攝影：王文忠<br>Model：Mandy</p><p>7"細芒畫質精細
</p><p>好老實講，今時今日Netbook大熱當道，誰會去買PMP呢？比較一下兩者賣點，PMP一般都有個靚芒，新出ARCHOS7使用7吋輕觸式屏幕，操作簡化之餘，與大部份Netbook只係用個麻麻哋屏幕相比，又真係靚好多；7吋有800×480解像度相當不俗。</p><p>1,000個台等你睇
</p><p>有個靚芒自然要玩到盡，ARCHOS7除咗最基本睇相、睇片同聽歌功能之外，仲可以透過上網下載各地電視頻道嚟睇，使用ArchosIMT，用戶只需輕觸屏幕，便可隨時免費觀看全球超過1,000個電視台，從筆者測試的ARCHOS7上，可以見到已設定好世界各地電視頻道，㩒入去就睇得，香港、台灣、日本及歐美電視台都包括在內，試睇時使用老麥免費Wi-Fi上網，香港同台灣頻道下載速度相當快，幾乎一按就有畫面，但日本以至外國頻道，就要Load畫面等吓喇！而畫面流暢度尚算不錯，但懷疑受影片解像度所限，畫面有谷大唔Sharp嘅感覺。</p><p>Opera網上任瀏覽
</p><p>既然可以上網Streaming睇電視，瀏覽網站及電郵亦當然唔少得，ARCHOS7瀏覽器會使用《Opera》，瀏覽中文都無問題，不過睇部份網站如《蘋果》就有唔對位嘅情況，Flash亦可正常播放，而電郵設定及使用都同電腦分別不大，但試用時發覺鍵盤無中文輸入，仲經常窒窒吓，若果要長篇大論必定相當痛苦！ARCHOS7最值得筆者欣賞就係軟件及硬件擴充性，軟件方面支援Widgets，可以下載不同插件提供多樣化功能，如日曆、時鐘、天氣預報、G-mail檢查及遊戲。而硬件就有DVR底座、FM線控及鏡頭等，不過要額外購買就要考慮吓。</p><p>Profile</p><p>操作系統：Linux<br> 屏幕：7"（800×480）<br> 處理器：ARMCortex<br> 容量：320GB<br> 連接：Wi-Fi/USB2.0Host<br> 電源：內置鋰電（連續播放12小時音樂）<br> 體積：190×110×16mm<br> 重量：640g<br> 查詢：捷成洋行（29262300）</p></body></html>