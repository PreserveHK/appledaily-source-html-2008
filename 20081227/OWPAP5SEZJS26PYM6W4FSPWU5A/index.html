<html><header><meta charset="utf-8"><title>怪誕英足夜：坐好　讓我來羞辱你！ - 蘋果波神</title></header><body><h1>怪誕英足夜：坐好　讓我來羞辱你！ - 蘋果波神</h1><p>小弟終於明白侯城何以一次又一次打造傳奇，因為他們有嚴帥菲爾布朗（PhilBrown）。<br> 摩連奴走後，英超新聞無異失色不少，費格遜、雲格及剛接受腎石手術嘅賓尼廸斯，再來個英語唔多掂嘅「鬍鬚叔叔」史高拉利組成bigfour，老氣橫秋，老態畢現；前3老在場上爭鬥多年，各有捧場客，有頭有面，講嘢客客氣氣，俗語話拗都嘥氣，當年如摩連奴嘲雲格似偷窺狂等精采金句不復見。</p><p>菲爾布朗領軍非凡</p><p>不過想深一層，娛眾及讓傳媒有炒作新聞機會，不是領隊們必須要提供嘅服務；被英國傳媒冠以「新摩連奴」的菲爾布朗，不但年輕有型（明年中才40歲），他在拆禮物日球隊作客曼城時半場經典一幕，激動人心！睇新聞，唔一定要睇八卦如才子玉女嘅無謂愛情炒作先過癮，世上更有好多事情值得大家學習，值得我們借鏡。<br> 侯城上屆我一直追捧，但估不到傳奇在年輕的菲爾布朗帶領下延續下去，由英冠下游、到升上英超，招攬一班失意軍人如保定同祖雲尼，加埋老弱的班比及韋達斯等，成降班大熱非常合理；但到現在仍能排在前列位置，菲爾布朗顯非凡品。治軍秘方，局外人不易看到，雲格前陣子就被外洩一張激勵眾牛奶嘴球員的紙條，教他們做人處世，要趁後生打天下；至於菲爾布朗在半場時一招當眾羞辱球員，我更為欣賞。<br> 侯城面對一個羅賓奴的身價，已等於他們全季班費的曼城，作客半場已落後4球；好個菲爾布朗認為戰將表現差勁難向遠道以來的侯城球迷交代，半場完後懲罰他們坐在近客軍球迷區的草地上痛罵一番，要他們在寒風中反省及向球迷道歉，然後才能返更衣室，球會全場輸多一粒，1:5終場。<br> 做得唔好，有人點醒；人生路途，唔係好多人願意接收，或者有幸遇到，我深信侯城來屆仍會在英超角逐。因為他們有個好領隊！想重溫菲爾布朗奇招片段，可登入 http://news.bbc.co.uk/sport2/hi/football/match_of_the_day/7800708.stm <br> （8之5）<br> 蘋果波神</p></body></html>