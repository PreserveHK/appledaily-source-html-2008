<html><header><meta charset="utf-8"><title>轆Book：F1夜戰獅城　追車望頸都痛埋</title></header><body><h1>轆Book：<br>F1夜戰獅城　追車望頸都痛埋</h1><p>新加坡初辦F1賽事，仲要係史上首次夜戰，全球矚目。政府出錢出力催谷，打晒算盤話旅遊收益超過5億港元！獅城周街F1海報同相關產品，市民熱血沸騰，買唔到飛入場都要逼喺圍欄望番夠本，不過賽事跑61圈，架架F1平均車速超過157km/h，我不斷擰頭追車望，最後搞到頸痛收場。<br><br>直擊記者、部份攝影：梁美甜<br>協力：徐影龍<br>鳴謝：MotorImage</p><p>賽區附近築起好多圍欄，摩天輪、濱海藝術中心、RafflesHotel跟往常不同，瀰漫住一股大戰將近嘅氣氛。沿途旅客不但無抱怨圍欄阻頭阻勢，反而見到好多人刻意低炒，務求將賽道同圍欄收入鏡內，都幾好笑。<br> 就算離開賽道心臟地帶SuntecCity，去到邊都仲感受到F1；朝早麵包舖有F1朱古力卷新鮮出爐，麵包做車身、朱古力做四條胎、忌廉做車手，睇見流口水；晏晝落VivoCity閒蕩，坐的士見車櫳貼滿F1傳單，司機大佬好熱情咁問我係咪嚟睇F1，仲問我知唔知點解街賽要掉轉跑呢？係喎，逆向刺激啲啩？錯！原來係防止車手提早熟習賽道，又或普通司機心癮起時扮F1車手。</p><p>睇到嘩嘩聲</p><p>上個禮拜六，F1車手首次落場自由練習，未入夜附近已擠滿人，未見過新加坡會逼過旺角，官方估計有10萬人入場，仲未計買唔到飛喺場外啄啄吓嗰班。<br> 圍欄外逼滿人，個個擒高踎低霸靚位，人人情緒高漲，嘈到我連電話都傾唔到，點知一架F1飆過，震天引擎聲蓋過現場噪音，人人High到嘩嘩聲，第二架經過又嘩一輪，情形就好似睇流星雨咁，加上F1跑得實在太快，平均車速超過157km/h，根本睇唔清係麥拿侖定法拉利，大家個頭只係不停快速由右至左咁追望架車，最後引發我頸痛舊患，望一輪已經頂唔順要唞唞。</p><p>馬沙之反擊</p><p>車迷瘋狂，相反F1車手叫苦連天；賽前法拉利車隊王牌馬沙（FelipeMassa）批評獅城賽道，認為街道狹窄、直路唔夠長，比西班牙Valencia站更難超車，而且經常緊貼前車，會失去氣流造成嘅下壓地，大大減低咬地性，其他車手亦狠批10號彎路肩有問題。<br> 法拉利車隊早前連番失利，有傳新設計嘅F2008有問題，令馬沙多次飲恨。上周六關鍵排位賽，馬沙攞到排頭位出戰機會，可惜到周日正式出戰，馬沙太黑仔，入Pit時綠燈錯亮而提早開車，拖住條油喉幾十米先識停，被大會罰10秒，最後連隊友KimiRaikkonen都喺第57圈時失控炒牆，法拉利獅城之戰零雞蛋收場。最後反而由排位賽兩度失利嘅雷諾車手F.Alonso奪冠，第2名係威廉士車隊嘅N.Rosberg，季軍則屬麥拿侖車隊嘅L.Hamilton。拉利隊只攞到13及15名，車隊總成績輸1分畀麥拿侖排第2。</p></body></html>