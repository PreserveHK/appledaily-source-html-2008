<html><header><meta charset="utf-8"><title>中環在線：梁錦松叫執平貨　郭樹清便宜莫貪 - 李華華</title></header><body><h1>中環在線：梁錦松叫執平貨　郭樹清便宜莫貪 - 李華華</h1><p>上個禮拜同老婆伏明霞返四川考察嘅前財爺梁錦松，周末以黑石（Blackstone）大中華區董事長身份去咗天津，出席2008天津夏季達沃斯論壇。梁錦松話，對於包括中投（中國投資有限責任公司）在內嘅全世界主權財富基金嚟講，𠵱家係百年一遇嘅投資機會，因為好多國外資產，價錢比較低，而且仲有可能繼續跌，所以應該投資喺有戰略意義嘅資產上。</p><p>長揸投資好時機</p><p>佢話到明唔係叫大家去摸底，只係如果作為長揸嘅資產，咁𠵱家係一個投資好時機，對中國嚟講亦係一個好機會。問題係，梁錦松究竟信唔信得過？事關中投投資黑石損手嗰次，梁錦松被千夫所指。問到中投投資黑石損手，佢有冇從中吸取教訓，梁錦松話：「我不是中投的參謀，但是中投我有好多朋友。」<br> 佢仲話，中投係國家成立嘅一個對外投資公司，作為一個長期投資者，資金量好大，佢唔可能好似散戶咁日日計算蝕咗幾多，因為你都唔可能每日喺股市買進賣出。<br> 呢一邊，梁錦松話家陣係執平貨時機，另一邊國務院國資委主任李榮融亦呼籲國企趁經濟危機收購歐美企業。佢喺江西江銅集團考察時話，家陣歐美經濟不景氣，加上人民幣升值，國企應大量走出去收購歐美的優秀企業。不過買嘢還買嘢，最重要係防範法律風險，何況之前啲國企「走出去」配置全球資源，一直都面對西方跨國公司巨大壓力，仲要面對唔發達國家嘅法制唔健全同政局動盪嘅風險。</p><p>收購歐美企業涉風險</p><p>有人伺機入市撈貨，亦有人話便宜莫貪，建行（939）董事長郭樹清就話：「（海外的）資產不知道質量如何，如果看着便宜就去買了，但買了之後還要進一步減值，那就不便宜了。」大企業併購投資唔係講兒戲，去馬之前就梗係計清楚先啦！<br> 李華華<br> mailto:LiWaWa@AppleDaily.com</p></body></html>