<html><header><meta charset="utf-8"><title>中環在線：王雷雷脫離契媽自立 - 李華華</title></header><body><h1>中環在線：王雷雷脫離契媽自立 - 李華華</h1><p>周凱旋契仔、TOM在線前首席執行官兼董事王雷雷月初劈炮，為「實踐個人抱負，再創事業另一高峯」。當時，內地傳媒就流傳佢會過檔空中網，呢個傳言終於成真，王雷雷正式入主納斯達克上市、中國最大海外上市無線增值業務運營商。脫離契媽保護罩，自力更生。</p><p>入主空中網</p><p>據空中網上周六公佈呢個人事任命，王雷雷下個月13號返工，接替同日離職嘅周雲帆。空中網係周雲帆離開搜狐後創立，主要針對手機用戶，開發流動網絡軟件，又提供內容及應用服務。華華唔知周雲帆因乜唔再理自己檔生意，但報道話空中網睇中王雷雷喺TOM在線嘅營運經驗。<br> 除咗坐咗CEO個位，王雷雷仲透過私人公司RightAdvanceManagement，喺周雲帆手上買入1.835億股空中網股份，交易完成後，王雷雷合共持有空中網2.479億普通股，佔17.4%股權，係第一大股東。</p></body></html>