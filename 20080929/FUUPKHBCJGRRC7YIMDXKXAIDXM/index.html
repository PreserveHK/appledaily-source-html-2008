<html><header><meta charset="utf-8"><title>孖筒SEW595　唔爭唔安樂</title></header><body><h1>孖筒SEW595　唔爭唔安樂</h1><p>「我要聽王力宏！」<br>如果大家見到有咁嘅情況，建議一人聽一邊耳筒咪皆大歡喜囉！Sorry，咁聽法只會令音色走晒樣，最慘萬一意見不合，一手扯斷就更唔抵。索愛W595首次加入3.5mm雙插轉換頭，耳筒一拖二唔使爭餐飽。<br><br>記者：陳國輝<br>攝影：王文忠</p><p>聽歌唔再單拖</p><p>查實雙插式耳筒唔係咩重大發現，難聽啲講如果你得閒路經深水埗鴨記，街邊檔廿蚊雞已經有交易！當然，一分錢一分貨，質素有分別之餘，呢種頭亦只係專為SonyEricsson手機而設，唔係咁容易配到，呢次W595跟機附送，兼首批再送齊兩對立體聲耳筒畀你，好啱成日一雙一對行街街嘅情侶（或孖女）㗎！<br> 分插器上裝有兩組3.5mm頭，用原廠跟機耳筒又得，另配較高檔嘅牌子如Shure亦得，視乎「筆直」而定。但有樣嘢要先說明，當有來電時，兩邊耳筒都會聽到對方通話，萬一係私隱嘢就會出事！唔想搞到咁尷尬，惟有小心啲搵另一位Partner啦！</p><p>滑蓋式欠新意</p><p>外形似曾相識，其實無乜好值得介紹，唯一想講吓滑蓋時嘅手感。唔知大家有無察覺，W595全身甚少稜角造型，由機頂聽筒位數到Keypad以下喇叭位置，幾乎係圓邊圓角，拎上手特別順滑，但啱用與否則因人而異。至於Keypad部份就玩蜂巢狀設計，條邊仲識着燈，個人認為如果襯埋深藍色機殼嘅話，都咪話唔型呀！</p><p>CheckIt!</p><p>Profile<br></p><p>制式：WCDMA/GSM三頻<br> 體積：100×47×14mm<br> 重量：104g<br> 通話時間：540分鐘<br> 備用時間：385小時<br> 音樂播放：26小時<br> 機身顏色：白、藍<br> 主要功能：HSDPA傳輸技術、320萬像素相機、2.5倍數碼變焦、ShakeControl搖動選曲、SensMe心情選曲、支援8GBM2記憶卡、FM收音機、A2DP藍芽立體聲<br> <br> SonyEricsson（82038863）</p></body></html>