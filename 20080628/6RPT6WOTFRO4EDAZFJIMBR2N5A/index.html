<html><header><meta charset="utf-8"><title>準港男港姐齊戲水<br>呂慧儀撐男友腹肌最Fit</title></header><body><h1>準港男港姐齊戲水<br>呂慧儀撐男友腹肌最Fit</h1><p>【番禺直擊】無綫昨日安排候選港男和候選港姐在番禺拍外景，司儀呂慧儀以比堅尼上衣上陣，搶盡鏡頭，她又不時出口撐男友、10號黃文廸，大讚他擁有六嚿腹肌的勻稱身形，呂慧儀幫到出面，直指黃文廸是港男中身材最好的一個。</p><p>無綫12位候選港男昨日在番禺水上樂園進行拍攝，眾港男赤膊上陣玩滑水梯，而12位候選港姐則獲安排穿上背心短褲到場打氣，吸引不少途人圍觀。活動司儀呂慧儀和李綺雯玩得投入，前者更穿上粉紅比堅尼上衣，與候選港男之一、男友10號黃文廸同場，但鏡頭前仍避嫌。</p><p>回應合拍顯默契</p><p>眾港男脫下上衣展示肌肉後，身材線條無所遁形，其中以呂慧儀的30歲男友黃文廸的身形最勻稱，六嚿腹肌盡現，相對之下，8號何君誠就顯得周身排骨，也不及健碩身形的4號陳冠標來得有睇頭。<br> 呂慧儀與黃文廸合照時，二人相距得頗遠，鏡頭前更沒有任何交流，但當她站在何君誠身邊卻有講有笑。黃文廸玩滑水梯時，呂慧儀看到笑彎了腰，問到為何剛才合照顯得尷尬？她說：「唔係，同好朋友合照啫。」可是刻意不交流？呂慧儀說：「唔係，頭先因為要做嘢，做好工作先。我畀貼士佢，就係叫佢淡定同自然啲。」她又看好男友，更指他身材最好，她說：「我知佢好努力keepfit，但做男友就唔一定要咁嘅身形。」<br> 黃文廸的回應與呂慧儀口供一致，他說：「我哋朋友啫，做緊嘢都想專注啲。」問兩人事前有否夾過，他說：「唔知喎，冇聯絡，今日嚟先知。」對於被稱讚身形最煞食，他說：「我反而覺得自己瘦得滯，要肥少少，個個都fit，大家收身後都有唔同效果。」</p><p>高海寧支持舊友</p><p>港姐4號高海寧被指認識港男4號陳冠標，二人相見時，男方一臉尷尬，高海寧說：「我哋有打招呼。」<br> 此外，大會昨日公佈港姐的三圍數字，10號史宛殷憑35吋巨躉成為籮霸，而12號黃潔婷就以34.5吋上圍成為波霸，她謙虛地說：「我橫吖嘛，我覺得身材OK，未到最好，唔可以用尺寸比較。」<br> 採訪、攝影：曾小嘉</p><p>同性小八卦：3號溫家偉臂粗「16個半」</p><p>來自紐約、年僅21歲的港男3號溫家偉昨日在番禺大騷肌肉，他表示，13歲便開始做gym，問他的手臂有多少吋，中文不流利的他竟口快快說：「16個半（應是16.5吋）。」至於胸肌有多少？他說：「有42吋，我要減肥，唔夠fit。」早前有報道指他往12號朱允崇的家，溫家偉說：「我返嚟香港參選住喺姨婆屋企，因為冇電腦咪去佢（朱允崇）屋企借用。」</p><p>12號黃潔婷封波霸</p><p>1.文柏姿　年齡：22　三圍：32.5-23-34<br> 2.倫紫玄　年齡：21　三圍：32-22-32.5<br> 3.張舒雅　年齡：22　三圍：32-24-34.5<br> 4.高海寧　年齡：21　三圍：34-22.5-34.5<br> 5.梁倩汶　年齡：24　三圍：32.5-22.5-33<br> 6.陳倩揚　年齡：24　三圍：33-23-34<br> 7.梁雅琳　年齡：20　三圍：33-23.5-34<br> 8.姚婷芝　年齡：24　三圍：32.5-22.5-34<br> 9.謝靜婷　年齡：23　三圍：31.5-22.5-32.5<br> 10.史宛殷　年齡：21　三圍：33.5-24.5-35<br> 11.馬賽　年齡：20　三圍：32-22.5-33<br> 12.黃潔婷　年齡：24　三圍：34.5-23-34<br> <br> 資料來源：2008港姐競選大會</p></body></html>