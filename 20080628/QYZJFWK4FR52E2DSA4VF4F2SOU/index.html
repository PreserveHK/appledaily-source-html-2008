<html><header><meta charset="utf-8"><title>Amy高歌賀曼德拉大壽</title></header><body><h1>Amy高歌賀曼德拉大壽</h1><p>噚日大批紅星雲集倫敦海德公園舉行大型演唱會，預祝南非前總統曼德拉（NelsonMandela）下個月90歲大壽，演出者包括有入院後復出嘅「毒后」AmyWinehouse、韋史密夫（WillSmith）同老婆珍達娉琪（JadaPinkett）、LeonaLewis、AnnieLennox同樂隊Queen等等。為響應曼德拉愛滋病慈善機構46664，大會總共派出咗46,664張門票，英國威廉王子女友凱蒂（KateMiddleton）亦係座上客。</p><p>全冇甩嘴狀態佳</p><p>演唱會歷時四個小時，身為主人家嘅曼德拉都有份上台演講，呼籲年輕人關心人權同自由。不過全晚最矚目依然係近日是非不絕嘅Amy，出乎意料係佢噚日現身時狀態非常好，演唱《Rehab》同《Valerie》兩首首本名曲時亦冇甩嘴。不過最近Amy接受《RollingStone》雜誌訪問時，就表示自老公入獄後，感覺生無可戀，希望佢唔好再自毀啦！<br> </p></body></html>