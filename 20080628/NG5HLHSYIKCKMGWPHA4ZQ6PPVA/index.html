<html><header><meta charset="utf-8"><title>閒話休題：踢走暑悶潮玩水上3寶</title></header><body><h1>閒話休題：踢走暑悶潮玩水上3寶</h1><p>暑假又到，又是享受陽光與海灘的好日子。同朋友出海，離不開Wakeboard、香蕉船或水上電單車，年年如是，真是幾好玩都覺得悶。幾位籃球、足球仔，趁球季唞暑期間，一於響應財爺「唐唐」最新口號，「條條fing」走入南丫島，結果就畀幾位試到新奇、好玩又刺激嘅「水上3寶」。記者：李勇明　攝影：區民傑</p><p>第1寶：Pumpabike<br>水上飄全身要用力</p><p>Pumpabike可以算係水上電單車與雪橇的混合體，不過就沒有螺旋槳或雪橇狗提供動力，想駕馭Pumpabike於水上飄，唯一方法就是用盡全身體力量，在駕駛座上又un又跳。</p><p>推動講求節奏感</p><p>負責今次示範的甲一籃球隊愉園大前鋒陳翊麟表示：「要推動這架Pumpabike，其實好講求節奏感，Pumpabike隻翼與水面磨擦時，身體除了要保持平衡，又要連續做出un吓un吓的動作，沒有足夠體能都難以應付。」<br> Pumpabike的確是3種最新水上活動中最難的，所以西沙水上活動中心同時推出一個Pumpabike課程，兩堂收費$500，每次練習兩小時。<br> Pumpabike<br> 售價：$6,980<br> 參與人數：1人<br> 難玩度：★★★★★</p><p>第2寶：Multisport<br>3合1風帆浮床帆船三合一</p><p>Multisport三合一集風帆、帆船及浮床3種水上活動，帆桿全伸時，你可以好似學「風之后」咁乘風破浪，縮短帆桿又可以坐帆船仔揚帆出海，當然Multisport最簡單玩法，就是收起帆桿變浮床，浮在海中心享受日光浴。</p><p>平衡差會跌落水</p><p>永倫小前鋒林萬進運動細胞超強，Multisport絕對難不倒他。「其實最難都是企起身一刻，由於船身是吹氣關係，與硬身的纖維板不同，平衡做得差，一不小心就會跌落水。」這名新晉甲一籃球員說。<br> 除三合一系列外，Multisport亦有推出四合一系列，配合一支船槳後，可以將Multisport變身成獨木舟。<br> Multisport三合一<br> 售價：$3,850<br> 參與人數：1-2人<br> 難玩度：★★★</p><p>第3寶：Inflatablejetski<br>吹氣得意船玩得安全</p><p>近年發生多宗快艇或水上電單車撞傷人的意外，樂極生悲；不想慘劇再次發生，這部Inflatablejetski吹氣得意船，安全到可以讓小孩子玩過痛快。首先，Inflatablejetski船身是吹氣而成，就算撞到人都唔覺痛。其次它的引擎由電力發動，最高時速只有9公里，海龜游水應該快過佢。</p><p>不懂泳術最啱玩</p><p>至於水底的螺旋槳亦有膠殼保護，安全性達100分。不懂泳術的陳文輝與曾錦濤，新球季將加盟傑志足球隊旗下，今次趁放暑假到沙灘玩，Inflatablejetski就啱晒兩人。「架船行得好穩陣，轉彎都唔會跌落水，最啱我哋呢啲唔識游水人士玩。」陳文輝說。<br> Inflatablejetski<br> 售價：$3,580<br> 參與人數：1-2人<br> 難玩度：★<br> <br> 難玩度：5★為最高</p><p>運動員檔案
</p><p>林萬進　年齡：21歲<br> 效力球會：永倫籃球隊　位置：小前鋒<br> <br> 趙勁皓　年齡：20歲<br> 效力球會：遊協籃球隊（甲二）　位置：小前鋒<br> <br> 陳翊麟　年齡：20歲<br> 效力球會：愉園籃球隊　位置：大前鋒<br> <br> 曾錦濤　年齡：19歲<br> 效力球會：傑志足球隊　位置：前鋒<br> <br> 陳文輝　年齡：20歲<br> 效力球會：傑志足球隊　位置：中場</p><p>知多啲：玩得安心又放心</p><p>當玩水上活動時，都必須清楚了解自己的能力及身體狀況。切記太飽、太餓、喝酒後、服食藥物後、身體不適及疲勞等，都不適宜參與水上活動。凡參與水上活動者，須穿着泳衣或泳褲，並必須把身上所佩戴之飾物除下，如眼鏡、潛水鏡、戒指、手錶、手鏈、手鐲、頸鏈等硬物。<br> 根據康文署的水上活動安全指引，參與者要掌握基本泳術，能穿着衣服游泳最少50米；並掌握正確求救方法，及留意天氣及海面變化。<br> <br> 模達灣點樣去？<br> 香港仔街渡碼頭乘船，平日費用$9.2，假日收費$13.8，船程大約23分鐘。<br> <br> 西沙水上活動<br> 地址：南丫島模達灣<br> 電話：27928307<br> 網址： http://www.sai-sha.com </p><p>同場加映：有得食，有得玩</p><p>模達灣內一間甚有地中海風情的餐廳（TheBay），推出水上活動套餐，1小時任玩連飲品小食，平日$120、假日$150。查詢電話29828186。</p></body></html>