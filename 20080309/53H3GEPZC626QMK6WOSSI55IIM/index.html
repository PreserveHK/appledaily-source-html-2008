<html><header><meta charset="utf-8"><title>高清《智能叛變》快過美版<br>銀色機膚零瑕疵</title></header><body><h1>高清《智能叛變》快過美版<br>銀色機膚零瑕疵</h1><p>筆者𠵱家中咗高清毒，上星期多得韋史密夫套《天煞地球反擊戰》，搞到禮拜日都唔得閒！今個星期依然有佢，就係經典科幻大片《智能叛變》。據代理表示，美版喺後日先在本土推出，香港𠵱家已經有行貨！呢隻Blu-ray最大吸引力在於高清畫質下，仍能把真實物件及電腦CG結合，給人強烈真實感，唔會因為畫質太清，有假假哋的情況，所以睇嗰時特別爽！<br><br>記者：洪偉順<br>鳴謝：D&amp;M（25166862）</p><p>畫評：機械人金屬感強</p><p>《智能叛變》係一套真實場景、人物，再結合電腦3D效果拍成的荷李活大片。影音專家William指出：「在高清1080P下，畫面顏色豐富、反差大，而且鮮艷的色彩製造出層次鮮明，極具立體感的感官世界。」不過，這類經電腦加工合成嘅科幻片，喺Blu-ray高清畫面下有機會「穿崩」，意思是睇到電腦3D效果好似Key上去咁，畀人好假嘅感覺。但William依然畀套戲10粒星：「現實同3D效果結合得好Perfect，韋史密夫與機械人主角Sunny的對手戲好流暢，觀眾更可以分辨出Sunny身上的銀色金屬及黑色膠質，而且呈現得好自然，唔似電腦做過手腳，好真！直情用肉眼就感覺到機械人的冰冷金屬感，呢啲嘢喺DVD就睇唔到，更加唔好講Detail位。」筆者亦留意到一樣嘢，就係戲裏面原來Sunny個瞳孔係會收縮㗎！好多位喺DVD根本睇唔到，惟有Blu-ray版補番數。
</p><p>聲評：用5.1依然好聲</p><p>上星期介紹嘅《龍虎門》採用DTS-HDMA7.1的音效格式，但今次呢套荷李活大製作《智能叛變》竟回頭用5.1，係人都知5.1比唔上6.1同7.1啦！不過William就好欣賞今次嘅音效：「𠵱家好多片拍攝時仲用緊錄製5.1聲效格式的收音器材，而且好多戲院都仲係提供5.1聲效，平時聽到的7.1聲效只係後期再加工，用來加強現場的包圍感。所以5.1聲效始終最原汁原味，《智能叛變》Blu-ray版用上DTS-HD非損耗式聲音壓縮科技，提供48kHz/16-bit的聲效規格，包圍感依然強烈，成套戲製作出色，絕對唔會因為音效唔用7.1而被扣分。」</p><p>幕後花絮：睇片即時解畫</p><p>今次加入一項隨片智能式特別收錄功能，意思係當睇片時，按下相關按鈕，就可以即時欣賞畫面分割出來的幕後資料，例如製作花絮。但要注意一點，此功能只可在有BDJava的Player才可用到。</p><p>機械人Sunny的誕生﹗</p><p>Blu-ray<br> 售價：$239<br> 查詢：DVDPRO（23326326）</p><p>本周新碟速遞<br><br>Blu-ray<br>《殺手47》$239</p><p>大量革命性暴力美學及爆破槍戰鏡頭。</p><p>《蘋果核戰電影版第二集》$230</p><p>2D同3D動畫的完美結合。</p><p>《變種異煞》（美版）$175</p><p>講述結合最優良基因的新人類。</p><p>《魔間傳奇》（美版）$245</p><p>無晒人的紐約空城最值得睇。</p><p>3區DVD<br>《犯罪帝國》$88</p><p>兩大奧斯卡影帝鬥戲連場。
</p><p>《魔戰王：貝奧武夫》$140</p><p>用電腦技術掃描真人演員再拍成勇者鬥惡魔的3D片。</p><p>《初雪之戀》$88</p><p>韓星李準基同日星宮崎葵主演的青春戀愛片。</p><p>《101斑點狗》（雙碟白金珍藏版）$108</p><p>經典動畫全新數碼修復。</p></body></html>