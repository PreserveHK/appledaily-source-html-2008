<html><header><meta charset="utf-8"><title>屏上塗鴉　你變花面貓</title></header><body><h1>屏上塗鴉　你變花面貓</h1><p>呢排有好多新出卡片機，有玩超廣角嘅，有玩超微距，有啲玩「長炮」，部部機都有自己嘅「絕技」。呢部BenQT800又有乜特別呢？最吸引人嘅地方，就係採用輕觸式LTPS螢幕，用手指就可以將相片放大或裁相，最盞鬼係即時就可以對住相片加印仔同自由塗鴉，你同我都會即時變身Cutie花面貓！<br><br>記者：洪偉順　<br>攝影：林栢鈞<br>Model：Tiffany@StagesModel&#13;</p><p>TouchScreen手動加公仔
</p><p>T800雖然唔係第一部卡片機擁有觸控式螢幕，Sony早排已經玩過，不過T800配上呢個螢幕後，同樣可以在相片上用觸控筆或手指畫上公仔或加上效果，例如附加內置背景如生日會、畫框等，襯番相片個Mode。想再Kawaii啲，更加可以蓋上內置的粉紅愛心印、蝴蝶蓋印等，雖然呢項功能唔算最新，不過用TouchScreen嚟玩零舍唔同，可以用手隨意畫出豬頭、哈哈笑等心水圖案，好似你在電腦用小畫家一樣自由塗鴉，同情人影完相立即加工炮製，實冧死女啦！<br> 另一有趣地方是想放大張相來睇，只要喺想睇的區域在TouchScreen上以觸控筆畫上圓圈，相機就會根據圓圈的大小而做出相對的放大比率放大你想要的區域，而想將張相片改變橫直度的話都可以，用起上來夠晒User-friendly。</p><p>TouchScreen可以大玩蓋印仔，T800亦內置咗大量Cutie印仔畀你自由發揮。</p><p>全球最薄輕觸式卡片機
</p><p>BenQ嘅DC機好啱叫做卡片機，𠵱家全球最薄的800萬像素DCX800都喺佢名下；而T800亦係目前全球最薄嘅800萬像素3吋輕觸式屏幕數碼相機。最薄位喺快門鍵嗰邊，得14.9mm，最厚位都係16.9mm；再加埋只有八達通卡大小，LTPS芒足有3吋大，手指點粗都用到，「卡片機」呢個稱號真係實至名歸。<br> T800採用PENTAXsmc3倍變焦鏡頭，細細支鏡但配合S.S.F防手震功能及ISO最高達2000，感光值比同級機相對要高，影人影動作唔怕鬆郁矇。值得一提的是T800的面部智能對焦可以同時偵測9張笑臉，同級機中佢算厲害！</p><p>睇真啲</p><p>拍片高達ISO4000
</p><p>T800支援640×480的30fps無間斷錄影，而且錄影ISO高達4000，鮮有地卡片機錄影ISO可以去到咁高，突破更多暗黑環境的錄影限制，即使在戶外黑夜或室內環境拍片，T800都會幫你自動調光。想拍得更有電影Feel，可設置16:9拍攝模式，直接用AVOut喺電視睇番都咁有Feel。<br> T800內置增加相片亮度的Z-lighting功能，通常要喺電腦處理背光或高反差的相片，T800就能增加被拍物件或人的亮度，但又唔會令背景過亮，咁樣影背光相或黃昏相，就唔使因為影得唔好而俾人鬧啦！</p><p>T800Profile</p><p>有效像素：800萬　　<br> 鏡頭：F2.7-5.2；3倍光學4倍數碼變焦　　<br> 快門：1/2000秒-1/4秒（夜景模式8秒）<br> 感光度：ISO100-2000（防手震模式）/4000（錄影模式）　　<br> 螢幕：3吋LTPSLCD觸控式螢幕　　<br> 記憶體：內置10MB/SDHC記憶卡<br> 體積：91×59×16.9mm（最薄位14.9mm）　　<br> 重量：120g　　<br> 查詢：BenQHK（23306929）</p></body></html>