<html><header><meta charset="utf-8"><title>細TV全高清　32吋靚晒</title></header><body><h1>細TV全高清　32吋靚晒</h1><p>以往要真正睇全高清（1080p）畫面，通常都要37吋或以上LCDTV先做到。但這情況已有所突破，今次三星反其道而行，推出首款Size只得32吋嘅全高清LCDTV，解像度同樣達1,920×1,080，畫面細緻度高，見到電視內糕點甜品，可能真係會忍唔到口！<br><br>記者：許福合<br>攝影：王文忠</p><p>攻陷迷你房仔</p><p>大並非等於好，想買隻LCDTV放喺房，舒舒服服攤喺床上睇高清電視，32吋其實啱啱好，慳地方得嚟又唔覺細，即使住喺300呎細屋，將部32吋放廳亦係上上之選！三星新推出5系LCDTV，除傳統37、40、46吋，更首次加入32吋型號，特點係支援1080p全高清顯示，兼做到1,920×1,080解像度，係技術上的突破。用家可欣賞到真正高清畫面的同時，還適合用作打機、睇影碟或接駁數碼電視高清盒之用。</p><p>畫面睇真啲</p><p>具備WideColorEnhancer2，特別強調顏色同深度，呢個鏡頭就可以睇到顏色嘅層次感。</p><p>細緻度高，球員都睇得清楚啲，買定等奧運啱晒。</p><p>ClearPanel顯示黑色特別有逼力，尤其係夠立體及層次感。</p><p>輕觸式按鈕</p><p>5系外形設計未算特別，都係常見鋼琴面黑色外殼，值得一提係採用輕觸式按鍵，取代傳統屏幕機側掣。只要輕輕一按就可操作，整體外形更為美觀；機身右邊保留幾組輸出端子，當中包括兩組HDMI、S-Video以及色差線，對接駁不同類型的HDMI產品來講，肯定簡單得多！講番5系本身，對比度可達30,000:1（32吋為15,000:1），配合500nits光度及高達5ms反應速度，畫面更光更流暢，尤其係清晰度高最令人難忘。另外，5系亦有WideColorEnhancer2，可提升顏色細緻及亮度，尤其最近興睇數碼電視，對於較弱嘅綠、藍及紅色都有更佳效果；若要睇Blu-ray影碟，更可設定成以每秒24格方式顯示，效果更理想！</p><p>同場加映：最新3系</p><p>三星同期亦會推出另一款3系LCDTV，屬於HD-ready，解像度達1,366×768，對比度達10,000:1及6ms反應時間，機身底部設有隱藏式揚聲器，機身設計以簡約為主。主要提供兩組HDMI、色差、S-Video，屏幕大小有32、37同40吋，係一個入門級選擇。</p><p>Profile</p><p>顯示屏：32"/37"/40"/48"<br> 解析度：1,920×1,080<br> 橫直比：16:9<br> 對比度：30,000:1（15,000:1；32"）<br> 光亮度：500nits<br> 反應時間：5ms<br> 視像輸入：HDMI×2、色差、電腦、S-Video<br> 查詢：SAMSUNG（36984698）</p></body></html>