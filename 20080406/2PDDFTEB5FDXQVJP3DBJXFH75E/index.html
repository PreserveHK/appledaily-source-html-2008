<html><header><meta charset="utf-8"><title>中環在線：收息王李嘉誠　收18億股息 - 李華華</title></header><body><h1>中環在線：收息王李嘉誠　收18億股息 - 李華華</h1><p>上個月東亞（023）公佈全年業績，為港股嘅業績高峯期揭開序幕，跟住唔少大藍籌都陸續公佈中期或者年度業績。作為長線投資者，最關注嘅除咗係公司交出啲乜嘢業績，更重要係收到幾多股息，講開收股息，大家估唔估到城中嘅收息王係邊個呢？<br> 冇錯，股息收得最多嘅，就係長實（001）主席李嘉誠，啱啱派完全年成績嘅長實，末期息1.95銀，超人作為長實大股東，淨係收息都已經成18.07億銀，嚿錢多到買架飛機玩吓都仲得！</p><p>四叔中期息收逾四億</p><p>緊隨超人後面嘅，就係新地（016）郭氏兄弟。雖則郭大哥仲休緊假，三兄弟一齊noshow中期記招，不過新地強調公司運作如常，中期息當然照派。不過單單係中期息嗰0.8蚊，佢哋三個已經淨袋8.7億銀。雖然三個人一齊分，但係賭王何鴻燊都叫佢哋三兄弟要三位一體，就係三兄弟嘅股息一齊計，先至贏到向有股息王之稱嘅世叔伯李兆基咋！<br> 如果跟《福布斯》富豪榜排名，香港第三位應該係四叔李兆基。點知今次畀利豐（494）馮國經撼贏四叔！利豐末期息0.5元，馮國經收息5.75億，啱啱贏咗個馬鼻。<br> 至於收息王李兆基，由於剛剛只係收到中期股息，所以以4.53億銀排第四。小電王米高嘉道理末期息收4.37億，緊隨四叔之後。<br> 不過華華最估唔到嘅，就係彤叔比老友四叔差咁遠，新世界發展（017）中期息0.18蚊，彤叔收息2.43億銀，輸畀小電王同榮智健，同四叔足足輸幾個身位。不過就勁過吳光正同黃廷方家族。</p><p>收息最多富豪</p><p>富豪：李嘉誠　上市公司：長實<br> 派息（元）：1.95　共收股息（億元）：18.07　中/末期：末<br> <br> 富豪：郭氏兄弟　上市公司：新地<br> 派息（元）：0.8　共收股息（億元）：8.7　中/末期：中<br> <br> 富豪：馮國經　上市公司：利豐<br> 派息（元）：0.5　共收股息（億元）：5.75　中/末期：末<br> <br> 富豪：李兆基　上市公司：恒地<br> 派息（元）：0.4　共收股息（億元）：4.53　中/末期：中<br> <br> 富豪：米高嘉道理　上市公司：中電<br> 派息（元）：0.92　共收股息（億元）：4.37　中/末期：末<br> <br> 富豪：榮智健　上市公司：中信泰富<br> 派息（元）：0.8　共收股息（億元）：4.13　中/末期：末<br> <br> 富豪：鄭裕彤　上市公司：新世界發展<br> 派息（元）：0.18　共收股息（億元）：2.43　中/末期：中<br> <br> 富豪：吳光正　上市公司：會德豐<br> 派息（元）：0.125　共收股息（億元）：1.5　中/末期：末<br> <br> 富豪：黃廷方家族　上市公司：尖沙嘴置業<br> 派息（元）：0.1　共收股息（億元）：1.03　中/末期：中<br> <br> 富豪：邢李㷧　上市公司：思捷環球<br> 派息（元）：0.95　共收股息（億元）：1.01　中/末期：中<br> <br> 電郵：mailto:LiWaWa@AppleDaily.com</p></body></html>