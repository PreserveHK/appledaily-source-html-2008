<html><header><meta charset="utf-8"><title>加料　方包變跑手</title></header><body><h1>加料　方包變跑手</h1><p>方包係我最愛嘅食物，貪佢簡單又好味。不過耐咗都會覺得有啲悶，想搽番啲果醬。不過點都估唔到呢種心態，竟會延續到去揀車方面。話說日前試咗部NissanCube1.4WaldVersion，初頭諗，Cube一部，方包Look，出晒名。望真啲，原來此「包」加咗料，一套Wald跑車包圍同胎軨，登時變方形小跑。情形就好似加料白方包，嗒落有味！<br><br>記者：鄭達基<br>攝影：陳盛臣<br>模特兒：Carey</p><p>加Kit方匣子</p><p>講真，如果擺部新款ToyotabB同NissanCube喺我眼前，我一定會揀前者，原因好簡單，雖然兩者都係用方匣子Style示人，但bB個Look畀人嘅感覺後生同靚仔好多，唔似Cube咁有啲成熟……<br> 之不過，如果係呢部WaldVersion嘅Cube的話，結果就肯定會掉番轉。因為佢加裝咗一身由Wald提供嘅包圍，當中嘅部件包括加有擾流設計嘅頭尾泵把、車身兩側裙腳同超大尾翼。不過，我最鍾意都係佢仲換埋Wald嘅17吋跑車合金胎軨連跑車專用超薄輪胎、尾燈同車側指揮燈都加有電鍍框邊作襯托，連屬Facelifted新版專用嘅鬼面罩，都同車身一樣噴埋白色，令成部車睇落去個Look好似成部方盒小跑車咁，型到想喺條街上面搵多部都無呀！</p><p>車廂依舊簡潔</p><p>雖然呢部WaldVersion嘅Cube喺外形上有咁多改動，但車廂陳設就無咩大變。整體畀人嘅感覺都係簡簡單單，唔會有太多花巧嘢出現，無論係顯示車速嘅錶板，又或者係直立式嘅中控台，都係以簡潔實用為大前提。不過由於佢係Facelifted版嘅新車，所以座椅花紋都有啲改動，加上方匣子嘅車廂設計可以用盡每一吋空間，從而令生得高大嘅乘客都可以坐得好舒服。<br> 另外，引擎亦係原來嗰台1.4公升型號，馬力輸出98匹，但礙於車重幾近1.1噸，平坦直路起步加速都算快，但如果載滿人兼開埋冷氣上大斜路嘅話，咁就真係要拖低一個波兼且踩大油啦！</p><p>新車速蘋<br>讚：</p><p>．加裝一身Wald包圍，成個Look即刻型晒。<br> <br> ．方形嘅車廂設計，可用盡每一吋空間。</p><p>彈：</p><p>．車廂陳設一切依舊，感覺似乎普通咗啲。<br> <br> ．始終係1.4公升偈，想踩快啲都要啲時間。</p><p>供款幫你計</p><p>首期：$18,800<br> 利率：5%<br> 年期：48期<br> 每月供款：約$4,230<br> 註：以上數據僅供參考。</p><p>規格</p><p>引擎：1,386c.c.直4DOHC<br> 馬力：98ps/5,600rpm<br> 扭力：14.0kgm/3,200rpm<br> 傳動：4前速自動波，前輪驅動<br> 尺碼：3,730×1,670×1,640mm<br> 軸距：2,430mm<br> 車重：1,080kg<br> 車輛提供：WaldHK（28388410）<br> 註：尺碼、軸距及車重均為標準版數據。</p></body></html>