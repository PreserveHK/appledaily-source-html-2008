<html><header><meta charset="utf-8"><title>馮仁昭四圍超：Rosanne、安志杰心有靈犀公開關係 - 馮仁昭</title></header><body><h1>馮仁昭四圍超：Rosanne、安志杰心有靈犀公開關係 - 馮仁昭</h1><p>由安志杰、楊愛瑾（Miki）同曾愷玹主演嘅愛情驚慄片《親愛的》，前晚喺奧海城舉行首映禮。最近同安志杰傳緋聞嘅2RRosanne，不避嫌同妹妹Race悉心打扮亮相，而Race嘅緋聞男友伍允龍亦有同行。兩對緋聞情侶出現，記者當然要求佢哋一齊合照，尤其係安志杰同Rosanne呢一對，不過當四個人合照嘅時候，Race竟然「攝」咗喺Rosanne同安志杰嘅中間，最後記者惟有請Race行埋一邊，先至影到安志杰同Rosanne企埋一齊嘅合照，不過當安志杰輕輕搭住Rosanne嘅膊頭時，佢即刻表現得有啲尷尬。</p><p>答案如出一轍</p><p>問安志杰係咪佢請Rosanne嚟㗎？佢大方承認，至於點解另一位緋聞女友謝婷婷唔見人？佢話都有請婷婷，不過對方唔得閒啫！佢仲好大方咁話Rosanne肯嚟捧場覺得好開心。問佢係咪諗住公開戀情？佢笑笑口話：「係呀，公開係好朋友關係。」之後馮仁昭問Rosanne係咪安志杰請佢嚟？起初佢唔肯認，但馮仁昭話安志杰認咗喎，佢先至認係安志杰請佢嚟，又問到佢會唔會公開佢哋嘅關係？Rosanne好似同安志杰夾咗口供咁話：「公開好朋友關係。」佢哋果然心有靈犀！</p><p>Miki奉命谷胸</p><p>至於兩位女主角Miki同曾愷玹都着咗白色露肩裙出現，不過Miki就出現離罩情況，記者問佢係咪上圍縮咗水？Miki直認話：「係呀，公司叫我戴nudebra，仲叫我戴兩對，不過我都係戴咗一對，費事太誇張。」至於會唔會考慮去隆胸，Miki話覺得𠵱家身材都OK，自己又怕痛，所以絕對唔會考慮。</p></body></html>