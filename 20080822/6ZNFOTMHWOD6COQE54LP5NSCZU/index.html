<html><header><meta charset="utf-8"><title>信教修心戒蒲戒奢侈<br>馮仁昭四圍超：Sammi食平餐賀生日 - 馮仁昭</title></header><body><h1>信教修心戒蒲戒奢侈<br>馮仁昭四圍超：Sammi食平餐賀生日 - 馮仁昭</h1><p>鄭秀文（Sammi）自從信奉基督教後修心養性，戒蒲又戒酒，連玩腳都轉晒人。話說今個星期二係佢36歲生日，但慶祝活動只係同一班教友包括伏明霞同夫婿梁錦松、羅霖同老公劉坤銘等食上海菜，前晚佢繼續餘興，亦都只係同經理人郭啓華同埋東亞娛樂嘅同事，齊嘆平民價錢嘅日本菜。</p><p>打扮簡單樸素</p><p>前晚8點零鐘，郭啓華揸住部橙色bB去Sammi嘅大寶閣屋企，接埋佢去位於灣仔光明街嘅六角日本餐廳會合同事，為Sammi補祝牛一，其間佢嘅同行友人同記者講，Sammi會切埋蛋糕先走，結果佢嘆足兩個鐘後至埋單，並由郭啓華同朋友一馬當先開路，壽星女就壓軸現身。<br> 以前Sammi出街例牌悉心打扮，求其着件衫都幾千銀，但近期變得越嚟越樸素，前晚見佢身穿價值850蚊、D-Mop嘅英國牌子GroundZero卡通圖案燕尾腳T恤，襯牛仔褲同披上長外套，打扮causal型女。<br> 心情勁靚嘅Sammi被問到係咪同朋友開餐時，佢即時四萬咁口笑住答：「係呀。」記者祝佢生日快樂，佢就報以微笑，表現友善，上車時仲對鏡頭揮晒手，再由郭啓華負責護花，送佢返屋企。往時Sammi好鬼飄忽，心情一時一樣，反而冇拖拍一身輕，𠵱家有埋宗教信仰後仲反璞歸真，對佢嚟講相信都係好事。</p></body></html>