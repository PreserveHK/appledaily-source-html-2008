<html><header><meta charset="utf-8"><title>向新界出發：<br>CanonEOS450DXMazda2走欖遠射</title></header><body><h1>向新界出發：<br>CanonEOS450DXMazda2走欖遠射</h1><p>上個禮拜同Kama去白泥影夕陽，好多朋友都話靚就靚喇，不過望到蛇口嘅流浮山咁遠，點跟呀！OK，今日帶大家去深井同小欖搵靚景，由荃灣入十零分鐘就到，夠近喇啩？影靚相未必要山長水又遠，但長鏡遠射必不可缺，所以一口氣同Canon借埋支55-250mm，實地測試一下呢支抵玩長鏡王到底有幾多斤両。<br><br>記者：徐影龍<br>攝影：陳陶鈞<br>Model：Eriko@StageModels</p><p>貴一千都值得
</p><p>幾間大廠都有入門單反DC，最平嘅SONY做到連Kit鏡五千有找，Canon八月新機1000D將作反擊，但我偏愛稍貴但更好用嘅450D，除咗千二萬像素能表達得更細緻外，機身膠感不大、3"LiveView大芒、點測光及連拍亦比1000D好，單單以上幾點，已經抵番貴咗嗰$1,000。由於取消咗機頂屏幕，開始感受到機身輕巧嘅好處；雖不敵全球最輕嘅OlympusE-410，但475g已接近Prosumer機重量，影完一日都唔會似舉啞鈴咁辛苦。要彈係LiveView功能，用3"芒度相係方便，不過經常出現走焦、失焦情形，穩陣啲都係瞇埋眼望番ViewFinder算數。
</p><p>抵玩長鏡當埋Macro</p><p>本來向新界出發影靚景，同Canon借支Wide鏡實無走雞，點知PR話無Sample借，不如試吓支賣到開巷嘅Tele鏡啦！又好，今日就玩人像為主、靚景為副。試咗支55-250mmIS鏡一個晏晝，對焦快、成像靚係我首個印象，搭落450D亦唔會太重，而且內置光學防手震功能，有約四級安全快門，女仔一樣Handle到長鏡操作；鏡內一塊UD（超低色散）鏡片令質素提升不少，最驚喜係微距拍攝，影花花草草居然全部中焦，連葉底隻蟻都Sharp到，一遠一近Cover晒，勁！攝影師Alex話支鏡值三千蚊，實際街價只係$1,880，兼可慳番Macro鏡筆錢，我開始相信呢支鏡的確有本事賣到開巷。</p><p>行遠啲咪偷懶
</p><p>好多初玩單反DC拍友影人像常犯毛病，係見支18-55mm夠Wide影到就算，其實行遠少少用最Tele嚟影，景深亦將變淺，背景亦更具壓縮感。Alex建議若配搭剛介紹嘅抵玩長鏡55-250mmIS，最少保持10米距離先影埋去，人物主體將非常突出。
</p><p>CanonEOS450D
</p><p>感光元件：1,240萬像素CMOS<br> 快門：	1/4,000至30秒（支援B快門）<br> 感光度：100-1,600ISO<br> 屏幕：	3"TFT<br> 記憶卡槽：SD/SDHC<br> 淨機體積：129×98×62mm<br> 淨機重量：475g<br> 查詢：CanonHK（31912333）</p><p>小巧靈活走位一流
</p><p>雖然今日入深井同小欖影相，不過由灣仔Showroom出發，沿途九成以上都係車多嘅市區路段，所以揀咗小巧靈活見稱嘅Mazda2嚟試；雖然棍波版剛到港即被人買走，今次仍然試自動波版，不過103匹馬力，拍住好多四門房車仔嘅級數，而且有車身小巧輕盈優勢，呢103匹將會發揮得更好。<br> 踏正午飯時間，灣仔、紅隧塞到爆，正係考驗Mazda2靈活走位嘅實戰能力；由於較易抽頭Cut線，喺穿梭快慢線間，更能揀選行得較順嘅行車線，唔使塞咗喺度唔郁得，亁着急。話說當日喺灣仔一個十字路口，綠燈但係唔行得，因為前路塞死咗，隔籬架的士夾硬隊前，卒之凸咗半架車踩黃格，肉酸又有機會被抄牌；我架Mazda2無尾反而啱啱好無踩界，換着揸較大嘅車可能會考慮等下一支燈先行，等吓等吓路程變相慢咗好多喇。&#13;</p><p>視覺令人舒服
</p><p>本來Mazda2走平民大眾化路線，車內設備以簡單為主，不過內櫳設計認真值得一讚；邊位偏向圓潤，起伏有致，唔會懶有型出現無厘頭稜角，視覺上令人舒服輕鬆。前後排座椅設計頗迎合到人體曲線，今日遊大長途車河都無出現周身唔聚財嘅感覺，不過車細關係，坐四個就啱啱好，多一個都幾逼吓。港人唔多鍾意絲絨座椅，夏天唔開冷氣會幾熱，可取處係座椅花紋Design幾靚，一條條橫紋由頂延伸到底，不俗！雖然無天窗、Keyless、+/-波等豪華裝備，不過置物位超多，又有中控台直入6CD音響，加上Mazda2由外到內都設計得好靚，尤其$118,990無敵靚價，基本上無乜同價新車好得過佢，若Budget有多，加一萬換埋原廠包圍同合金軨，成架車將會變得更吸引。</p><p>Mazda2
</p><p>引擎：1,498c.c.直四<br> 馬力：103hp/6,000rpm<br> 扭力：14kgm/4,000rpm<br> 傳動：4前速自動波（另有5速手波版）<br> 查詢：MazdaHK（28931112）</p></body></html>