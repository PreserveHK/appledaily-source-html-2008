<html><header><meta charset="utf-8"><title>中環在線：小小超借老竇錢本利還清 - 李華華</title></header><body><h1>中環在線：小小超借老竇錢本利還清 - 李華華</h1><p>噚日係超人旗下長和系派發成績表嘅日子，無獨有偶，細仔小小超李澤楷檔8號仔亦揀同日公佈業績。不過，小小超噚日冇蒲頭，有口痕友話可能費事應付記者提問佢嘅感情問題。<br> 大家關心李澤楷嘅感情事，相反小小超就非常關心香港前景，佢最近接受「英國廣播公司」（BBC）訪問時就話，香港貧富懸殊係全世界最嚴重嘅，擔心會影響香港競爭力同埋影響社會穩定。佢仲話，低收入同成本高昂，已經成為廣大市民創業嘅絆腳石，令港人失去向上爬嘅機會，受害會係成個社會。</p><p>香港要珍惜眼前優勢</p><p>此外，香港回歸祖國都唔短時間，𠵱家仍然保住金融中心呢個角色，佢希望香港可以珍惜眼前優勢，例如保持透明度高嘅政府，同埋繼續享有新聞自由，唔好只係當自己係中國其中一個城市，如果唔係就可能優勢盡失，遲早俾深圳或上海取代。<br> 據報道講，喺訪問時，小小超個公關不厭其煩咁向記者解釋，當年小小超向老竇借咗4億美金買STARTV後，早已連本帶利還清。即係話小小超已自立門戶成為超級富豪，對外界經常將佢嘅發迹，同老竇李嘉誠掛鈎，似乎仍然耿耿於懷。</p></body></html>