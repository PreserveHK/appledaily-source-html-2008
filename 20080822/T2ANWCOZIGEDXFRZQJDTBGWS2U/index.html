<html><header><meta charset="utf-8"><title>態度囂張　硬sell贊助<br>京奧判官：保特激嬲羅格</title></header><body><h1>態度囂張　硬sell贊助<br>京奧判官：保特激嬲羅格</h1><p>京奧雙金飛人保特（UsainBolt）贏咗後猛咁幫自己嘅贊助商賣廣告，所以佢係贊助商嘅寵兒，但國際奧委會會長羅格（JacquesRogge）就對佢一啲好感都冇，點解？之唔係因為佢太過寸囉。</p><p>衝線收步不可一世</p><p>保特呢個牙買加飛人無論跑100米定係200米，喺衝線前就算收步兼攤大兩隻手都以破世界紀錄成績奪金，又的確令觀眾睇到好過癮。之但係，羅格就批評佢咁做，簡直係唔尊重對手嘅表現。佢好勞氣咁講：「如果佢喺度做show，佢咁做絕對冇問題，但佢係奧運冠軍，所以咁嘅行為真係唔可能令人接受。我知佢好開心，但佢表現出一副『你捉到我就嚟捉我啦』（Catchmeifyoucan）嘅態度，佢絕對唔應該咁做。不過佢仲細，可以慢慢學。」<br> 羅格仲話：「佢應該喺賽後同對手握手，唔應該當佢哋透明，佢遲早就會學識尊重對手。雖則佢態度好有問題，但佢的確係個好偉大嘅運動員。」我判官都有睇保特嗰兩場比賽，佢嘅態度又真係幾不可一世，但呢個世界就係咁，有實力就自然寸得起，曼聯嘅葡萄牙靚仔球星基斯坦奴朗拿度咪又係咁，鬼叫保特咁勁咩。</p><p>「豹仔牌」錫到佢燶</p><p>啱啱先滿22歲嘅保特雖則俾羅格插到暈，不過啲贊助商就錫到佢燶。佢喺贏咗100米同200米金牌之後，即刻除咗對「豹仔牌」跑鞋出嚟揸喺手，俾啲記者同埋電視台攝影師係咁影，搞到「豹仔牌」唔使錢就可以全世界賣廣告，真係恨死「一剔牌」同埋「三間牌」。<br> 咁都未算，佢之前喺贏咗100米跑之後，話自己喺比賽嗰日，一起身冇食早餐，去到晏晝同傍晚就食「老麥」嘅「麥X雞」，直頭講到冇咗「老麥」就贏唔到金牌。保特咁樣幫自己啲贊助商賣廣告，簡直就係「硬sell之王」。</p></body></html>