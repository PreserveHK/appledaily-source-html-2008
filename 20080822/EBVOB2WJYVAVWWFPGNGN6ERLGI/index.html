<html><header><meta charset="utf-8"><title>蘋果批︰醫學界選舉論壇（二）<br>辣㷫候選人的恩恩怨怨 - 李兆富</title></header><body><h1>蘋果批︰醫學界選舉論壇（二）<br>辣㷫候選人的恩恩怨怨 - 李兆富</h1><p>蘋果批Online<br>《蘋果批Online》逢星期一、三、五晚上九時開騷<br>Click入http://pie.appledaily.com收看<br>歡迎透過web-cam即時發表意見或致電29908648安排親身上場<br><br>電郵：mailto:pie@appledaily.com<br>網誌：http://pieatapple.wordpress.com</p><p>醫學界係公認嘅專業界別，但同行間嘅拗撬並唔比其他界別少。喺《蘋果批》選舉論壇入面，候選人就多年來嘅恩恩怨怨，進行激辯……<br> <br> 主持：李兆富　楊卓華</p><p>有冇撐加人工？</p><p>梁家騮：<br> 上年前線（醫生）爭取同工同酬遊行請願，蔡堅醫生曾問你點解冇去到，當時你嘅答案話﹕內部傾過，決定咗你（何栢良）負責做「白臉」，我梁家騮同前線醫生同事就做「黑臉」……請你確認呢個講法。</p><p>何栢良：<br> （早在）喺2006年時，阿騮你應該記得……當時有十幾個PDA（公共醫療醫生協會）同事，出嚟參加行政長官選委會嘅選舉，當時選委會政綱已清楚講明，我哋主要會幫同事爭取同工同酬……<br> <br> 梁家騮：我係想問黑臉、白臉嘅問題……<br> <br> 何栢良：<br> 我冇講過我做白臉，阿騮做黑臉……（黑臉、白臉）唔係指個別一兩個人，而係指喺爭取加人工時候，我哋要用唔同嘅策略。</p><p>個人誠信係點？</p><p>郭家麒：<br> 2002年同1999年，有兩件事引起公眾反響：一件係喺楊醫生診所內，涉及美沙酮丸……第二件係閣下作為屋邨醫生協會（新邨西醫協會），為咗自己診所條邨嘅利益，三次將工會決定阻遲，令公眾或許醫生無法信服你……<br> <br> 楊超發：<br> 美沙酮事件係一件抹黑事件，過咗成八年，當年已經過警務處同衞生署檢核過，清清楚楚我係清白嘅……第二件關於青衣我間診所嘅事件，每次開會我都係缺席嘅，因為（知道）本身有利益衝突。</p><p>點解冇得豁免「語言歧視」？</p><p>楊超發：<br> 種族歧視法案通過咗，點解你（郭家麒事前）唔諮詢業界？……你竟然淨係諮詢醫學會會長，我身為醫學會會董，竟然唔知呢件事，好多醫生同我投訴：郭醫生冇諮詢業界，亦唔知業界（有關提供繙譯）嘅煩惱喺邊度。<br> <br> 郭家麒：<br> 好多香港市民明白點解要做呢樣嘢，（楊超發）唔好曲解呢樣嘢，因為呢個條例，並冇叫醫生犧牲自己；醫生同其他人一樣，唔（應該）去歧視人……</p><p>四個邊個最幫到業界？</p><p>何栢良：<br> 楊醫生，四年之前你大力支持郭醫生參選，咁點解你今日又自己走出嚟參選立法會？<br> <br> 楊超發：<br> 呢四年，我見郭醫生喺立法會做咗好多政制同民主嘅發展，但業界問題，郭醫生完全冇幫到手……有一次同領匯開會……（郭家麒）因為某會會長唔鍾意同領匯開會，就（中途）走咗……<br> <br> 郭家麒：<br> （離場原因是）當我哋發覺一個自稱代表醫生爭取權益嘅會，居然同領匯走埋一齊，放棄要爭取嘅權利……我哋發覺好唔妥，所以當時我同醫學會會長，同執業屋邨醫生協會覺得，我哋唔應該妥協。<br> <br> 梁家騮：<br> （以上辯論）各位選民可以觀察得到，我受攻擊嘅情況好似比較少……我觀察得到原來我係醫學界內唯一各個sector都可以接受嘅候選人……</p></body></html>