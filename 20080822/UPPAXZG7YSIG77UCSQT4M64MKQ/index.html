<html><header><meta charset="utf-8"><title>贏港姐　做奧運　慘成箭靶<br>張嘉兒自責「我驚講錯嘢」</title></header><body><h1>贏港姐　做奧運　慘成箭靶<br>張嘉兒自責「我驚講錯嘢」</h1><p>港姐冠軍張嘉兒上月卸任後，即被無綫委派擔任奧運北京直播室主持，奈何她說話口窒窒，頻頻食螺絲，惹來網民狂隊及選她做歷來最差奧運主持，與同樣口才遜色的另一主持李思雅不相上下。自稱大鑊過李思雅的張嘉兒坦承表現混亂又緊張，錯得最經典的就是將水花說成火花，慨嘆被人彈完唔靚後再被轟主持表現曳，難怪她懊惱地說：「幾時先會成為過去呢？」</p><p>現年24歲的張嘉兒以黑馬姿態當選港姐冠軍，但過去一年屢被批評不省鏡，甚至指她是歷來最醜的港姐冠軍。上月她卸任後，無綫即安排她擔任奧運北京直播室主持，可惜表現差強人意，要非講錯說話就是口窒窒，加上表情生硬，故一度傳出被無綫飛出直播室，又被網友圍剿，選她成為歷來最差奧運主持。<br> 身在北京的張嘉兒日前接受記者長途電話訪問，提及主持奧運表現，她直認做得差：「我承認初初講錯嘢，有啲混亂，又冇主持經驗，自己都好唔滿意，之前我冇睇過奧運，估唔到咁大noise，原來咁大件事，體育都有咁多人關注。」</p><p>講錯火花感尷尬</p><p>張嘉兒說錯話例子何其多，包括在跳水頒獎禮中，把俄羅斯說為蘇聯、主持跳水比賽時將水花講成火花、將跳水金牌得主火亮講成光亮、體操場館講成水立方、蛙王北島康介講成北島行佳等，問她自覺最錯是甚麼？她說：「水花講咗火花囉，我都知網上好多人講，有時我都唔想講嘢甩漏，但譬如呢分鐘舉行緊柔道，10秒內已經跳去其他項目，要即刻反應同睇資料，對我嚟講好難，喺耳筒聽得通知嚟個口已經要講嘢，我中文又未係好好，好緊張，今次就當係學習。」<br> 張嘉兒在北京上網時得悉自己被選為歷來最差的奧運主持，她苦笑說：「點解唔選邊個有進步？可能我有份，當初睇到都有唔開心，初初我係差，做唔好要認錯，以為睇運動節目輕輕鬆鬆，點知主持係唔應該有甩漏，但未致隊得咁『行』啩？」</p><p>「我大鑊過李思雅」</p><p>張嘉兒與另一奧運主持李思雅的表現不分上下，並列最差主持，可是張嘉兒說：「我大鑊過佢！我驚講錯嘢，之前選港姐俾人話，𠵱家第一個job又俾人鬧，幾時先會過去呢？希望大家接受我啦。」<br> 自從捱轟後，張嘉兒的對白越來越少，靜局非常，問她是否被導演要求少說話？她說：「公司冇咁要求，係自己緊張，但監製導演話我嘅表現比想像中定。」網友又稱他日會罷看張嘉兒拍劇，雖然惡評如潮，但她的信心沒有動搖，只輕嘆道：「仲要繼續批評，但我都仲要做嘢，又唔一定會係咁嘅，可能啲人慢慢接受，第時話題又會轉㗎啫，我會努力學習。」<br> 同樣擔任奧運主持的葉翠翠，日前被問到有傳張嘉兒被飛出直播室主持行列時，竟表態是好事，張嘉兒稱沒嬲葉翠翠，也不認為有寸她之意，她說：「佢唔係咁嘅意思，開吓玩笑啫，唔覺佢寸我，佢將件事講得輕鬆啲。」<br> 採訪：葉雪</p></body></html>