<html><header><meta charset="utf-8"><title>三點式行騷　長腿唔夠照<br>陳敏之變幻球拋酒客</title></header><body><h1>三點式行騷　長腿唔夠照<br>陳敏之變幻球拋酒客</h1><p>陳敏之一向身材平平，全憑一雙長腿突圍而出。前晚她以五位數字酬勞、穿上比堅尼泳衣行騷15分鐘，上圍卻突然如變幻球般，由平平無奇變成奇峯凸出，幾乎逼爆泳衣，令現場過百酒客眼前一亮！</p><p>向來上圍沒甚睇頭的陳敏之，前晚到尖沙嘴某酒吧行泳衣騷，陳敏之穿上比堅尼泳衣現身，由兩男兩女模特兒陪同出場。一直以來身材平平的陳敏之竟「平地一聲雷」，當晚穿上比堅尼泳衣後，上圍由平平無奇變成奇峯凸出，把身旁兩位模特兒即場比下去，令現場眾人眼前一亮。</p><p>15分鐘賺過萬</p><p>問到陳敏之在酒吧如此性感會否擔心？她說：「唔擔心，好多保安喺度，經理人又喺現場。我都係第一次喺酒吧行騷，我信得過呢個場地，因為係會員先入得，私隱度好高，公司都做過調查先接。」<br> 會否擔心現場有混亂情況或者有酒客口花花？陳敏之表示相信保安可以保護她，若有任何不妥她會第一時間離開。至於酬勞方面，陳敏之透露行15分鐘有五位數字酬勞，她表示很滿意。對於性感女子組合Freeze曾被人塞錢入裙，陳敏之表示沒有看有關報道，她相信這個情況不會發生在自己身上。</p><p>撐子珊冇黑面</p><p>近日陳敏之和徐子珊合作拍《美麗高解像》，對於前日徐子珊撞車，陳敏之稱：「佢冇乜事，只係話手痛，但都冇傷痕，最緊要人冇事，我知道佢撞車後都好擔心，見佢冇事先安心。」有指徐子珊黑口黑面，陳敏之為好友說話：「佢心情唔好，唔係黑面，始終驚魂未定，原先我哋一齊要吊威吔，但最後怕佢再整親都唔使佢吊。」至於有傳徐子珊駕車很快，陳敏之只笑言自己駕車很慢，若有狗仔隊的話必定被對方跟上。<br> 採訪：李珮洳<br> 攝影：仇志德</p></body></html>