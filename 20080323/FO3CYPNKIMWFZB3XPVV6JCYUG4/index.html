<html><header><meta charset="utf-8"><title>健康blog：長用電腦眼壓飆升致暴盲</title></header><body><h1>健康blog：長用電腦眼壓飆升致暴盲</h1><p>身邊好多朋友、同事都成日對住部電腦，返工用電腦，放工又上網、打機，除咗食飯瞓覺幾乎都係用緊電腦，有冇諗過，用得電腦多會因為眼壓飆升，引發暴盲。<br> 後天青光眼同眼壓上升關係好密切，最近好多研究都發現上班族長時間用電腦，眼睛得唔到足夠嘅休息，眼壓就會飆升，連續用電腦四個鐘頭，眼壓會升高四至六度咁多，如果眼壓時時都咁高，會壓壞啲視神經，到頭嚟搞到青光眼甚至失明。</p><p>應定期驗眼壓</p><p>眼壓升高嘅恐怖之處係冇特別嘅病徵，惟有喺視力開始下降、對眼容易疲倦，仲有埋偏頭痛嘅話，就要快啲去睇醫生，最好就係定期驗吓眼壓。而呢幾年咁多四眼仔女去做Lasik，即係激光矯視手術，有啲人手術之後，要長期滴含類固醇嘅眼藥水，都有可能令青光眼提早出現。</p><p>喜怒無常壞眼</p><p>唔講你唔知，脾氣暴躁、喜怒無常嘅人容易搞壞對眼，因為好嬲嘅時候，眼壓原來會突然之間升到好高，曾經有位女士同老公嗌交，大發脾氣嘅時候，突然間眼前一黑，左眼暴盲，要去醫院做緊急放「房水」手術，排出0.3毫升房水，視力先慢慢恢復。<br> 所以咪話我醫神唔提大家，嬲得多唔單止唔靚，仲可能會搞到盲㖭，所以應該保持心平氣和，收斂吓啲壞脾氣，避免情緒波動之餘，又可保持眼睛健康。<br> blog主：醫神</p></body></html>