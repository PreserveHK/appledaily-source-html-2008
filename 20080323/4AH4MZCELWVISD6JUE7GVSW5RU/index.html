<html><header><meta charset="utf-8"><title>日產42歲淑女　復活</title></header><body><h1>日產42歲淑女　復活</h1><p>人老可能會珠黃，但車老卻更有味道；日產淑女（Fairlady）嚟到今時今日嘅Z系列，已屬高科技辣跑級別，回想相隔66年第一代已近42個年頭，Out？都不知幾渴市，分分鐘貴過架350Z！古董車迷Ronald花足一年，周遊列國（上網）喪Bid配件，誓要全車原裝味道；到今日終於搵埋軚環同軨冚，讓一代淑女夾正復活節重生。<br><br>記者：徐影龍<br>攝影：王文忠<br>Model：Yan&#13;</p><p>我係淑女　唔好掂我</p><p>呢架第一代Fairlady生於1966年，車主Ronald喺日本親自買返嚟，最滿意係全車底油保養得好，只係啞色無光澤：「我猛咁打蠟同省電鍍部位，一得閒就捽，幾個月後毋須噴油已成架立立令，新嘅一樣！」聽完之後我彈離三尺，打過蠟嘅車主都知有幾辛苦，費事唔覺意揩花啲蠟，連Model瞓上頭冚前都要經我「全身檢查」，肯定無鈕扣等硬物先安心！<br> 咪以為42歲高齡無料到，一撻車轟轟聲響似足哈利，載兩人上大斜一樣行到3、40km/h，只係停燈起步稍為辛苦啲，雖然去到山頂已「拉起」一串車龍，但奇怪竟無人按捺不住而響按，仲靜靜跟住做個裙下之臣㖭！</p><p>唔恨第二代</p><p>做得Collector，嗰種硬頸堅持絕不可小覷：「我一買返嚟已可配齊欠缺嘅部件，但唔係原裝無意思，我寧願上網慢慢搵慢慢Bid。前後花咗超過一年，篷頂、地毯都唔難搵，最麻煩係軚環同軨冚，搵到都好殘，仲係喺一個加拿大Datsun專門網先搵到心水配件。」<br> 「香港大把第二代Fairlady（68年出產），不過完全兩回事，錶板加入好多塑膠，座椅又有頭枕，無晒Classic味道，我就唔恨喇！我架第一代外形內櫳翻新到幾近完美，只係想抬副偈出嚟，搵個高手執執佢，咁就心滿意足。」</p><p>第一代Fairlady小資料
</p><p>年份：1966<br> 引擎：1,595c.c.SOHC<br> 馬力：97.3hp/6,000rpm<br> 扭力：141Nm/4,000rpm<br> 車價：不方便透露<br> 配件：約8萬</p><p>Ronald教搵件</p><p>Datsun新玩家若苦無門路執件，Ronald就介紹咗個加拿大舊件網站畀大家，有信譽又多貨。佢仲教路話上網搵件唔好貪平，最緊要夾番年份，Bid配件要去啲專門網站而非Yahoo呢類乜都有嘅Web。若搵啱件但無相睇，大可留言要求網站補影，新玩家唔知配件型號更可影低自己架車Send畀佢哋，通常都會幫到你。<br> <br> 推介網站：<br>  http://www.new-datsun-parts.com </p></body></html>