<html><header><meta charset="utf-8"><title>百度李彥宏再稱王<br>中環在線：中國IT富豪身家縮水13% - 李華華</title></header><body><h1>百度李彥宏再稱王<br>中環在線：中國IT富豪身家縮水13% - 李華華</h1><p>年尾將至，大家又開始幫啲富豪埋單計計身家排名，噚日輪到內地胡潤公佈「2008年胡潤IT富豪榜」，有靚仔CEO之稱嘅百度創辦人李彥宏，雖然身家由舊年180億元（人民幣．下同）縮水到今年嘅130億，但仍然屹立不倒蟬聯冠軍。</p><p>馬化騰輸蚊鬚排第二</p><p>至於舊年排行第三嘅中國ICQ之父、發明QQ嘅騰訊（700）創辦人馬化騰，今年升一級，以125億身家屈居第二；好彩小馬哥份人低調兼唔介意呢啲排名嘅嘢，否則一定㷫過火屎，事關如果以11月24號嘅股價計算，小馬哥其實應該排第一，爬番李生頭㗎！<br> 計埋今次，已經係胡潤第6次發佈IT富豪榜，唔知係咪因為全球經濟差，今年上榜門檻由舊年13億，降低到11億，但比起第一屆嗰陣嘅1億，已經高咗好多，而入榜人數則仍然係50個。<br> 至於呢個榜嘅「班底」，5年前李生、小馬哥都已經上榜，當年榜上有名嘅網易丁磊（今年排第3，身家有98億）、阿里巴巴（1688）嘅馬雲、搜孤張朝陽、同埋盛大嘅陳天橋家族等10位，基本上全部仲喺今年十大榜上「健在」！<br> 喺環球金融海嘯之下，50位IT富豪總身家合共1563億，平均每人有31.3億，集體縮水13%。</p><p>新丁上榜今年有15人</p><p>至於新上榜嘅，今年有15人，當中以武漢凡谷嘅孟慶南家族最勁，以46億打入十大，排第九。<br> 華華仲記得，呢個IT富豪榜當年真係幾吸引，尤其係對中港台女讀者嚟講，事關榜上好多鑽石王老五，𠵱家嘛，大家只需要睇，千祈唔好諗得太多囉。<br> <br> 李華華<br> mailto:LiWaWa@AppleDaily.com</p><p>2008胡潤IT富豪榜</p><p>第1位　李彥宏　身家：130億人民幣　公司：百度<br> <br> 第2位　馬化騰　身家：125億人民幣　公司：騰訊<br> <br> 第3位　丁磊　身家：98億人民幣　公司：網易<br> <br> 第4位　陳天橋家族　身家：85億人民幣　公司：盛大網絡<br> <br> 第5位　史玉柱　身家：81億人民幣　公司：巨人集團<br> <br> 第6位　王文京　身家：58億人民幣　公司：用友軟件<br> <br> 第7位　馬雲家族　身家：50億人民幣　公司：阿里巴巴<br> <br> 第8位　張朝陽　身家：48億人民幣　公司：搜狐<br> <br> 第9位　孟慶南家族　身家：46億人民幣　公司：武漢凡谷<br> <br> 第10位　張志東　身家：45億人民幣　公司：騰訊</p></body></html>