<html><header><meta charset="utf-8"><title>轆Book：<br>軸距3,225mm　長腿胡琳唔頂腳</title></header><body><h1>轆Book：<br>軸距3,225mm　長腿胡琳唔頂腳</h1><p>胡琳早排轉走性感，《一個人》MV入面瞓喺浴缸伸出長腿，每次電視熱播都令人熱血沸騰，所以要揀架軸距超長嘅車嚟襯番佢。呢架凌志LS430軸距長達3,225mm，就算Bianca着對4"高踭鞋坐喺車內，一樣可以左Fling右Fling兼蹺腳，乜LS430有咁長咩？原來經過秘密改裝！<br><br>記者：徐影龍<br>攝影：林栢鈞<br>Hair：PriceWing@HHHairILColpoGroupo</p><p>最緊要內櫳夠舒服</p><p>啱啱忙完音樂會嘅Bianca，以為佢多少有啲疲態，點知聽到有靚車坐，又鬼咁精靈爽快應邀。為咗唔頂親Bianca一雙美腿，諗咗一輪有咩長車可以襯番佢，好在省起富記早排有架LexusLS430，攞咗去比利時勁改，包括劏開車身，夾硬將架LS430拉長300mm，足足多咗1呎，軸距成三米幾，前後空間闊落到爆，令到坐後座嘅Bianca可肆無忌憚咁任擺Pose。佢又鬼咁生猛，主動換姿勢，兩隻腳喺車內撩嚟撩去，搞到我同攝影師猛噴鼻血，換轉其他豪房，相信未必咁Free囉。<br> 雖然呢位九頭身美少女未考車牌，不過早已諗定買第一架車，一定要夠大，「我會揀Landrover或福士Jeep，貪夠高易睇位，而且唔打得都嚇得，無咁易俾人恰！」咁呢架長陣版LS430夠唔夠大？「內櫳真係幾舒服，挨喺度坐都可以伸長對腳，工作忙嗰陣就係靠坐車時Hea一Hea回氣，所以我最憎啲改到鬼五馬六嘅飛仔車，又逼狹又唔舒服。」</p><p>最愛電視拉闊Show</p><p>做得藝人，始終有番個車牌方便啲，「我好後悔喺紐約生活嗰排，無抽時間考車牌，返到香港難度會高好多，不過朋友話揸得掂香港啲路，去到全世界都無有怕喎。」<br> 若果自己揸，相信無乜人會揀今日嘅拉長版LS430，事關佢有齊凌志豪房特質，仲專登拎去比利時，俾著名改裝廠CaratDuchatelet搞。除咗最大工程嘅劏開再拉長車身外，仲有玻璃隔音屏、隱藏式電視、高級音響同獨立冷氣，車價百幾萬，擺明係一架買嚟坐多過揸嘅老細車。Bianca手多多周圍㩒，「嘩，失驚無神彈個電視出嚟！又幾得意喎，我最鍾意坐車時聽歌，最好就播埋TomWaits嘅音樂LiveShow，佢啲琴聲真係觸動到我，我亦好努力以佢為目標，希望自己嘅音樂一樣可以感動其他人。」</p><p>LexusLS430Limousine規格表</p><p>引擎：4293c.c.V8DOHC<br> 馬力：282hp/5,600rpm<br> 扭力：42.5kgm/3,500rpm<br> 傳動：6前速半自動波，後驅<br> 售價：待定<br> 查詢：富利堡（28776700）</p></body></html>