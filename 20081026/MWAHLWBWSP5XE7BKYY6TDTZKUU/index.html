<html><header><meta charset="utf-8"><title>左傾吃香 - 左丁山</title></header><body><h1>左傾吃香 - 左丁山</h1><p>一場金融海嘯，不知摧毀多少財富與多少人嘅前途、事業，甚至連倫敦、紐約嘅金融中心地位亦都開始動搖。紐約有美國經濟做大靠山，風暴過後，即使滿目瘡痍，仍然可以慢慢重建，但係倫敦就好倚賴國際資金、國際商業嘅支持，倫敦可以扶助英國，但英國不能幫助倫敦，幾十年來，世界精英往倫敦走，資金往倫敦存放，令倫敦可與紐約平起平坐，互爭長短，但○八年十月之後，英國大銀行部份國有化，政府加強監管、干預，大量人員失業，傷及元氣，誠恐黃金時代一去不返矣。各大投資銀行在金融海嘯之前，已把倫敦精英派遣往香港、杜拜、新加坡，甚至莫斯科、上海，海嘯之後，英國如失去監管制度之靈活性（所謂principle-based，以原則為本），被迫跟隨美國之rule-based（以規則為本）嘅監管方式，倫敦仲有乜競爭性？<br> 金融海嘯嚴重衝擊自由市場學派，干預派/新凱因斯主義者如克魯明．史廸格里茲等走出前台，風騷到極，白高敦施行注資銀行政策，更被視為救市英雄㖭，故此BBC講到馬克思思潮重現，歐洲一片傾左，美國如奧巴馬當選，民主黨聲威大盛，當然會一腳踢走所有保守派，實施taxandspend之經濟策略，芝加哥大學教授奧巴馬會否就此埋葬芝加哥學派？睇四年啦，如果美國以後四年繁榮興旺嘅話，克魯明．史廸格里茲呢批人就係上帝，白高敦仍然繼續在英國掌權。有冇人願意賭一鋪，重注買美國股票，睇好干預政策呢？<br> 左丁山係死不悔改嘅市場派，認為干預派呢套類似打類固醇針，吃偉哥嘅刺激政策，短期可以沖喜，長期就會種下另一場金融地震嘅根源。政府抽稅，增加開支，印銀紙支持銀行，津貼人民買房屋，補貼汽車廠等招式，如果有用嘅話，仲使乜讀書研究呀，國家央行開動貨幣印刷機就得啦，呢個世界仲會有商業循環有貧窮嘅咩？印五萬億美元去非洲派，非洲即時與貧窮講再見，輕鬆過乜啦，何須鑽研經濟發展？香港有好多議員信呢套，皆因社會主義思想陰魂不散之故。&#13;</p></body></html>