<html><header><meta charset="utf-8"><title>浸Spa焗桑拿　茄肉夠爽白</title></header><body><h1>浸Spa焗桑拿　茄肉夠爽白</h1><p>最鍾意食茄子，貪佢做煲仔菜定前菜都一樣得。不過天生大頭蝦，成日切完茄子，就走去做其他嘢，只不過走開一陣，茄子肉就變到又黃又醜樣，真係激氣，而且煮個陣仲腍到出晒水。原來，妙法對付就喺幫茄子浸個水加醋嘅spa，咁放耐少少都唔怕肉變黃，再推佢入去焗爐度焗桑拿，就會爽口唔出水喇！<br><br>記者：劉明慧<br>攝影：黃子偉</p><p>今日煮腦　12:30pm</p><p>KannisYeung<br> （食譜作者及烹飪導師）<br> <br> 滿腦「煮」意，無論中西美食，都是她的拿手菜。更推出過一系列自家創意食譜，並為香港家政中心及於city'super擔任客席烹飪導師，閒時化身成為美食設計師。<br> <br> 菜式：<br> 香辣紫蘇炒墨魚<br> 泰式肉碎<br> 香蒜雞球<br> 甜酸茄子</p><p>甜酸茄子</p><p>0hr35min<br> 製作難度：★☆☆☆☆<br> <br> 茄子肉焗後較亁身，不會腍到出水，再加入亁葱青檸汁，就變成一道開胃的前菜喇！</p><p>材料</p><p>茄子480克、亁葱絲3湯匙、魚露2湯匙、青檸汁21/2湯匙、糖1湯匙、芫荽碎1束</p><p>做法</p><p>1.預熱焗爐至200℃。<br> <br> 2.茄子底部先用刀𠝹幾下，然後放入焗爐內焗20-25分鐘。取出，放凉後，去皮切成粒。<br> <br> 3.大火燒熱鑊轉細火，把亁葱絲炒到腍身；然後下青檸汁、魚露及糖煮勻，熄火，盛起。<br> <br> 4.茄子粒與（3）的醬汁拌勻。最後撒上芫荽碎即可。</p><p>貼士</p><p>揀茄子時要注意，皮要無𠝹痕，肉無凹入去，就不怕揀到爛茄子喇。另外，如果茄子切後非即時烹調，可以在水中加白醋，然後浸茄子，就不怕茄子會變黃。</p><p>香蒜雞球</p><p>0hr44min<br> 製作難度：★★☆☆☆<br> <br> 雞扒切件炸脆，蘸點醋香汁，入口酸酸甜甜，又有粒粒芝麻，非常香口。</p><p>材料</p><p>雞扒450克<br> <br> 醃料：生抽2湯匙、蒜茸3湯匙、蠔油11/2湯匙、糖2茶匙、芫荽碎2湯匙、魚露1湯匙、麻油21/2茶匙、黑椒碎1/4茶匙<br> <br> 醋香汁：白醋30毫升、老抽11/2湯匙、糖21/2茶匙、已炒芝麻21/2茶匙、紅雀椒1隻（切碎）</p><p>做法</p><p>1.雞扒去皮切成件。<br> <br> 2.將蒜茸、生抽、魚露、蠔油、糖、芫荽碎、黑椒碎同麻油拌勻。下雞扒醃30分鐘。<br> <br> 3.芝麻、紅雀椒及糖用石舂磨碎，下老抽、白醋拌勻成醋香汁，備用。<br> <br> 4.大火燒熱油至180℃，轉中火，下雞扒炸至熟透，盛起隔油。<br> <br> 5.雞扒上碟後，伴上醋香汁同吃，即可。</p><p>貼士</p><p>醋香汁除了用作蘸點的醬汁，亦可作為沙律汁，酸酸甜甜，好好味㗎。</p><p>香辣紫蘇炒墨魚</p><p>0hr20min<br> 製作難度：★★☆☆☆<br> <br> 墨魚仔快炒夠爽口又有汁，再加入香脆蒜片，就烹調出簡單又方便的菜式。</p><p>材料</p><p>墨魚仔480克、青豆150克、蒜茸1/2湯匙、亁葱茸3湯匙、紅雀椒2隻（切粒）、魚露1湯匙、蠔油11/2湯匙、糖2茶匙、紫蘇1束</p><p>做法</p><p>1.青豆以滾水略灼，隔水，放凉備用。<br> <br> 2.大火燒熱鑊下油，下蒜茸，然後轉中火炒香，炒至金黃色及脆身，熄火，盛起印亁油份，備用。<br> <br> 3.大火燒熱鑊，下墨魚仔快炒，轉細火，下亁葱茸、紅雀椒粒、青豆炒，然後下魚露、蠔油及糖炒勻。<br> <br> 4.轉中火，下紫蘇輕炒數下，熄火上碟。最後撒上蒜茸即可。</p><p>貼士</p><p>炸蒜茸秘訣是油溫要熱，大火燒熱油，放蒜茸後轉中火炒，再用鑊鏟推散，就會又香又脆！</p><p>泰式肉碎</p><p>0hr30min<br> 製作難度：★★☆☆☆<br> <br> 肉碎以紅咖喱膏再加椰奶炒，中和辣味並帶少少甜，再放紫蘇令肉碎更香，佐飯亦一流。</p><p>材料</p><p>紅咖喱膏1湯匙、蒜茸21/2湯匙、亁葱茸3湯匙、免治豬肉480克、魚露21/2湯匙、椰奶3湯匙、糖2茶匙、紫蘇1小束（切碎）</p><p>做法</p><p>1.大火燒熱油，下紅咖喱膏，然後轉中火炒香。<br> <br> 2.下亁葱茸、蒜茸炒勻；下免治豬肉炒香至肉略熟。<br> <br> 3.下魚露、椰奶及糖炒勻，至豬肉熟透。<br> <br> 4.最後下紫蘇碎炒勻，即可。</p><p>貼士</p><p>用免治豬肉炒，炒時要用鑊鏟推散豬肉，才可炒成肉碎，否則就會變成肉餅喇！</p><p>網上重溫</p><p> http://cooking.appledaily.com </p></body></html>