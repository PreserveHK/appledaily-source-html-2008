<html><header><meta charset="utf-8"><title>平爆NB登場　800萬次打不壞</title></header><body><h1>平爆NB登場　800萬次打不壞</h1><p>上星期蘋果公佈咗全球最輕最細MacBookAir，各廠商反應不得而知，相信都會為之震動！不過Air技術層次太高，連CPU都要加細碼，相信要推出類似產品並唔容易。不過人係食腦嘅，此路不通就另外想辦法，好似BenQ推出JoyBookR43，除咗機身玩花巧外，連鍵盤都話通過測試，可以使用800萬次以上。最正係雙核心處理器價錢超抵：$6,999！<br><br>記者：許福合　<br>攝影：陳陶鈞</p><p>唔驚暴力打字
</p><p>通常買得NoteBook嘅用家都會以拎出街使用為主，但要令NoteBook喺唔同環境下都可以正常操作，也絕對唔簡單。首先由於用家最經常接觸到鍵盤，而R43就經過超20項以上唔同測試，面對指力無窮嘅用家都可以頂得住。而據BenQ資料，正常使用狀態可抵受超過800萬次以上碰撞，保證用到電腦改朝換代，鍵盤仍然可以保證操作正常。最啱暴力型嘅用家使用，打字都打得特別放心！除咗鍵盤之外，R43還通過包括LCD、壓力、開關、高低溫、落下、震動、靜音及電磁波等達25項不同範圍實測，保證於不同惡劣環境皆操作正常。
</p><p>處處發光
</p><p>既然R43要出街示人，外觀當然要特別先可以令人留有印象。與其他品牌常用紋理機身外殼唔同，R43搶鏡手法更為高人一班，留意機背花紋，遠看似乎沒有特別，不過當你細心一睇，又或去到燈光較暗嘅地方，就可以發現圖案內嘅四方形原來係一個發光點，會有燈光顯現。雖然睇相片則因為白光與圖紋較接近，唔算顯眼，不過當見到實物，用眼睇你就見到效果相當特別！而圖紋只會出現於機背，配合鍵盤上方的炫藍冷光電源鍵，足見設計以簡約至上的概念。</p><p>睇碟夠實用
</p><p>如果話MacBookAir設計太前衞，介面可以甩走唔見晒，連光碟機都放棄，那麼R43則明顯屬平民化嘅設計。雖然體積同重量都無法相比，不過14.1吋屏幕視覺效果亦算唔錯，加上200nits光度及減少反射技術，影像畫質唔會差得去邊。睇戲時仍然有個8XDVDSuperMulti可以使用，睇得又可燒碟備份資料；若然睇戲時14.1吋都嫌唔夠大，仲可以經VGA輸出至大屏幕上欣賞，即使用來作簡報亦可令人睇得清楚好多。網絡連接當然唔會少，R43提供Wi-Fi802.11b/g網絡，並保留10/100M及數據機連接。</p><p>Profile
</p><p>處理器：IntelCore2DuoT5250<br> 記憶體：1GBDDR2<br> 屏幕：14.1吋16:10<br> 硬碟：120GB<br> 光碟機：8XDVDSuperMulti<br> 顯示：SiSMirage3<br> 網絡：Wi-Fi、藍芽2.0<br> 體積：330×252×25.5~37.5mm<br> 重量：2.38kg<br> 操作系統：WindowsVistaHomeBasic<br> 查詢：BenQ（23306929）</p></body></html>