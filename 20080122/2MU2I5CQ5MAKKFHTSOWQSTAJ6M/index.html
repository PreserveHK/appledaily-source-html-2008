<html><header><meta charset="utf-8"><title>中環在線：H股指數現911凶兆 - 李華華</title></header><body><h1>中環在線：H股指數現911凶兆 - 李華華</h1><p>英國有心理學家用數學公式計出，啱啱過咗嘅星期一，即係1月21日，係全年最令人憂鬱嘅日子，因為聖誕過咗，新年願望未達成，最慘係假期簽落嘅卡數係時候要清。咁啱得咁蹺，全球就喺星期一出現股災，邪？未算。<br> 噚日港股再跌超過兩千點，炒股者傷心，撈底者流淚。最令人驚恐係H股指數，跌咗11.9%。跌嗰一成又有幾驚恐？睇清楚啲，係11.9%，調轉讀係911，呢個數字大家應該有啲感覺。咁都唔止，H股指數噚日收市報11911.9點（見紅圈），又試吓由尾讀番上頭，冇錯，都係911、911，邪！</p><p>黑色星期二接力</p><p>講到邪，要提醒各位小心以後每個星期一，華華唔係故弄玄虛，只係跌市令人變得敏感，記唔記得，好多時星期一跌市，都係因為阿爺鍾意喺周末出招。搞到散戶有周末恐懼症，擔心見到黑色星期一。不過，自踏入08年以嚟，唔單止過去3個都係黑色星期一，而且黑色勢力都蔓延到星期二。<br> 08年至今，香港股民已經歷咗3個星期一，個個都係黑色，而跌勢仲蔓延至跟住嘅星期二，3個都係黑色星期二，而且比星期一嘅跌勢仲嚴重。<br> 港股跌仙股重現<br> 其實呢次股災，最揼嘅除咗一眾散戶，應該仲有一眾三四線股仔。曾幾何時，港股有唔少「仙股」俾啲散戶細細注過吓日辰。不過，過去年幾兩年，個市不斷升，除咗個別長期停牌嘅仙股唔能夠「下凡」，絕大部份仙股都晉級變毫子股。不過，呢幾日個市咁跌法，搞到之前唔少下凡嘅仙股，打回原形，再列「仙」班。<br> 噚日跌得最甘嘅仙股，有滙彩控股（1180）、寰宇國際（1046）同奧瑪仕（959），當中滙彩控股仲係噚日先再「升仙」，收報0.087銀，跌幅有兩成，一入榜就排頭位。<br> 電郵：mailto:LiWaWa@AppleDaily.com</p><p>恒指08年黑色星期一及星期二之跌勢</p><p>星期一：1月7日　點數：-340<br> 星期二：1月8日　點數：-66<br> <br> 星期一：1月14日	　點數：-398<br> 星期二：1月15日　點數：	-630<br> <br> 星期一：1月21日　點數：-1383<br> 星期二：1月22日	　點數：-2061</p><p>再墮仙班榜</p><p>滙彩控股（1180）<br> 收報（元）：0.087　變幅（%）：-20.2<br> <br> 寰宇國際（1046）<br> 收報（元）：0.072　變幅（%）：-19.1<br> <br> 奧瑪仕（959）<br> 收報（元）：0.069　變幅（%）：-17.9<br> <br> 中國數碼信息（250）<br> 收報（元）：0.086　變幅（%）：-13.1<br> <br> 南海石油（076）<br> 收報（元）：0.096　變幅（%）：-11.1<br> <br> 泛海酒店（292）<br> 收報（元）：0.078　變幅（%）：-10.3<br> <br> 卓施金網（8063）<br> 收報（元）：0.063　變幅（%）：-3.1<br> <br> 資料來源：彭博資訊</p></body></html>