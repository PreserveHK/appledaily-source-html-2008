<html><header><meta charset="utf-8"><title>TGS2008日本東京直擊<br>新PSP真身任試新Game</title></header><body><h1>TGS2008日本東京直擊<br>新PSP真身任試新Game</h1><p>每年機迷盛事——日本東京遊戲展（TGS）又開始喇！老任依然缺席令人遺憾，不過遊戲新作仍然陸續有來。正當三大主機膠着角力，Hardware自然無特別消息；但SCE聰明地把即將推出嘅新PSP-3000喺會場上晒冷，再加大量試玩，呢招一出SCE展場自然人氣旺啦！<br><br>記者、攝影：許福合</p><p>新PSP加入咪
</p><p>SCE展場同往年一樣，設有PSP專屬試玩區，機迷除可試玩最新PSP遊戲外，今次仲可以親身試吓摸吓新型PSP-3000。新嘅PSP喺外形上與現有PSP相差不大，而據知屏幕屬於進化版，在反應時間及色域顯示上都有更高質素，即係拎出室外睇都可以有更好效果，可惜受限於場內環境，未能認真試清楚佢。新功能方面包括內置咪，可以直接玩到要輸入聲音遊戲，當然要用Skype亦無問題，另外輸出方面亦改成同時提供480i及480p，以後即使用舊電視，都可以有更好效果。</p><p>PSP新作Showcase<br>ResistanceRestribution武備大進化</p><p>RR會採用第三身形式進行遊戲，PSP版將會加入長弓、狙擊槍等新武器，並且在遊戲中會遇到10種以上不同人類，從而進行激烈戰鬥，遊戲還提供搶旗模式及8人連線對戰。</p><p>Locoroco2<br>關卡Upgrade挑戰&#13;</p><p>作為續集Locoroco2，仍然保留其特色，畫面趣怪可愛，只需用L及R鍵就可以做到簡單操作，今集主要於動作畫面更多變化，令各關卡更具有挑戰性。</p><p>Patapon2<br>60關嚴峻擊奏&#13;</p><p>Patapon系列最新作，玩家主要利用擊鼓節奏，新作相比前作，收錄內容會增加兩倍，並且由37關增加至60關，據估計要成功破關，需時至少要20小時！</p><p>PS3新作試玩</p><p>BioHazard5首度公開試玩
</p><p>Capcom今次好矚目，喺TGS首度公開BioHazard5，而試玩區更係保持一貫BioHazard風格，氣氛就已經夠晒，雖離推出日期仲有一段時間，但試玩畫面已極有質素。同以往一樣，仍使用第三人視點，加埋現場黑暗環境，玩起來特別心驚。</p><p>StreetFighterIV比街機更難打
</p><p>StreetFighterIV會於09年推出，現場睇畫面同玩街機真係分別不大，而SavingAttack呢招全新格技都可以用到，至於另一新招UltraCombo，用PS3手掣試出來極有難度，需要加點運氣，若然對手中招，幾乎可扣一半血，相當強勁。</p><p>MotorstormII汽車大格鬥
</p><p>從現場所見，新作仍保留有路線自由特點，因應選擇車種不同而行走不同路線，最過癮係比賽中途，可以攻擊對手，而地圖亦由峽谷變成火山島。</p><p>FIFA09真實球員坐鎮
</p><p>FIFA09係一款好多人玩嘅足球遊戲，新作方面見到好多球員都用上真實名稱，不過作為死硬派WinningFans，總覺得畫面球員動作有啲生硬！</p></body></html>