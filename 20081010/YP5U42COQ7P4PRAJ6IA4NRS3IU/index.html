<html><header><meta charset="utf-8"><title>扮嘢流行曲夾中樂　聲惺相識</title></header><body><h1>扮嘢流行曲夾中樂　聲惺相識</h1><p>澳門每年都會舉辦流行音樂節，今年已是第22屆，並已於10月5日正式開幕，而且反應非常熱烈，很多演出的門票都已售罄，本星期已有英國皇家愛樂團等作熱身，今日亦有重頭戲碼之一「秋官起風雲」鄭少秋與澳門中樂團合作演出，日前在綵排後，安排了鄭少秋的專訪，講講今次演唱會的賣點。<br><br>記者：張一豪<br>攝影：林栢鈞</p><p>中樂駕馭流行樂</p><p>今次演唱會的另一位keyman，就是負責指揮的彭家鵬，他的來頭亦不小，除了是國家一級指揮，亦是歐洲多個國家交響樂團常任客席指揮、韓國釜山國立國樂管弦樂團客席指揮；04至07年連續三年在維也納金色大廳成功的舉辦了新春音樂會，在歐洲及內地都引起了轟動，彭家鵬的名字迅速引起國際樂壇的關注。憑他對中外音樂的獨特詮釋和深刻了解，加上對各種音樂風格的駕馭能力和指揮才華，令他在國際音樂界廣受好評。<br> 秋官跟中樂團合作了三日，就迅速磨合，和之前幾屆的音樂節有關，2003年2月彭氏擔任澳門中樂團藝術總監兼首席指揮，負責樂團的演出和巡演後，接着幾屆的「澳門國際音樂節」中都有演出，「之前有跟葉麗儀、徐小鳳、甄妮等合作過，對於中樂怎樣和流行曲去配合，已有經驗，我以中樂西奏，對中樂作出了調節，所以很多技術問題都好容易解決到。」&#13;</p><p>弦樂高手擺平楚留香</p><p>「不過今次最難處理的原來是《楚留香》，原本譜內有很多高半音的音階，用中樂的弦樂去奏對一般樂手來講都有困難，本來如果秋官可以唱高、低半音去就一下就可以解決，但我希望歌手用最舒服的方法去唱，才可以得到最佳效果，幸好團內有多位中弦樂高手，最後都將問題解決。而秋官亦非常接受我一些新建議，大家都好有火花，加上他亦很專業，三日就有很好的成果。」以他指揮的才華，加上音樂處理細膩，極具感染力，令這個流行曲跟中樂配合的演唱會，成為每年的人氣節目。<br> 向隅秋官演唱會，無緣欣賞彭家鵬功力的話，18日晚還有機會，當晚有由他指揮的澳門中樂團表演「金蓮花」，組曲是描寫三十年代澳門美麗的擔水妹和土生的葡萄牙青年之間的愛情故事，當中有著名琵琶演奏家張強及笛子表演者戴亞等演出，尚有少量門票，值得留意。</p><p>由緊張到期待</p><p>近年鄭少秋很少開演唱會，今次更是罕有地與中樂團合作，所以三晚近四千張門票，已經一早售罄，很多人都只有望門興嘆。而秋官近年以演戲為主，少有出show，所以起初都十分緊張，後得指揮派定心丸，經過三日的綵排，到現時充滿信心。<br> 「今次係我第二次跟中樂團合作，對上一次係到新加坡跟嗰邊嘅中樂團合作，已經係一次好好嘅經驗，今次更加係一種享受。其實𠵱家我拍緊《桌球天王》，就嚟煞科，因為呢個演唱會一早就度咗期，所以抽幾日嚟綵排，再做演唱會。最初都好擔心拍咗咁耐劇，會對唱歌有啲生疏，而且我對唱歌緊張過拍劇，拍劇有NG，但企喺舞台上唱歌就唔同，唱得唔好無得再嚟，所以我都有少少壓力。但今次我都比想像中快進入狀態，一來係自己日積月累嘅經驗，但最大功勞都歸功於指揮彭家鵬，佢好有經驗，可以話係我嘅老師，拎住指揮棒時就好似劍客手中嘅劍，音樂一起佢就手舞足蹈好投入，好有大俠風範，喺佢帶領之下樂隊演出澎湃有感情，令到我綵排三日就完全投入晒，樂在其中。」看「扮嘢秋」今次並沒有扮嘢，講到肉緊處表情十足，流露出一副滿足的表情，就知他有幾投入。</p><p>夾中樂唔悶</p><p>「今次選咗二十幾首歌，有幾首係人哋嘅歌，感覺都幾新鮮，其實我都好鍾意唱一啲抒情歌，但好多人都聽我嘅歌睇我嘅劇長大，觀眾對我嘅期望都係電視劇主題曲為主，所以我會唱好多大家好熟嘅歌，應該畀到大家親切感，最特別係今次配上中樂全新編曲，別有新鮮感，所以我自己都越唱越享受。唔好以為中樂演唱會會悶，服裝方面，早喺幾個月前就準備，今次雖然配合中樂，但想睇我着古裝就只有一套咁大把，其他都係一啲幾搶眼嘅舞台衫，成場演唱會有五、六套衫左右啦，加上舞台嘅編排，同歌曲配合，將會係一個幾豐富嘅演唱會，如果買到飛嘅話，我相信大家睇完都會滿意。」秋官對上一次演唱會是05年，Fans一餓三年，難怪門票今次火速賣完。</p><p>金蓮花<br>澳門中樂團</p><p>時間：10月18日星期六8pm<br> 地點：澳門文化中心綜合劇院<br> 票價：MOP200/150/100</p><p>美女小提琴演奏最後召集</p><p>今屆另一個重頭節目，是14日晚星期二的「希拉莉．漢恩與溫哥華交響樂團」，大約剩50張門票。由年僅28歲的古典樂壇明星希拉莉．漢恩（HilaryHahn），與溫哥華交響樂團（VSO）共同演出。希拉莉不只擁有美貌，小提琴演奏造詣同樣令人驚艷，除得過格林美獎，還於01年獲《時代》雜誌評選為美國最優秀古典音樂演奏家。今次會在音樂會中演繹柴可夫斯基的《D調小提琴協奏曲》。配合成立於1919年、足迹及樂迷都遍佈全球的溫哥華交響樂團（VSO），由造詣極高的指揮家、鋼琴家以及作曲家的現任音樂總監托菲（BramwellTovey）帶領，今次在澳門演出的是蕭斯達科維奇的《第五交響曲》。</p><p>售票情況</p><p>時間：10月14日星期二，8pm<br> 地點：澳門文化中心綜合劇院<br> 票價：MOP400/300/200/100</p><p>露天表演免費入場</p><p>今屆澳門音樂節雖然有很多場數的預售門券都已爆滿，如果仍想體驗一下的話，還有機會，今次還有一些免費欣賞的表演，可以供公眾參與，只要觀眾在公演前到澳門廣星城市售票網或到現場排隊索取門票，就可即場免費欣賞，但座位有限，先到先得。</p><p>52年成立，是德國最著名合唱團，將會唱出莫扎特、門德爾松等大師的經典作品。</p><p>絕美女聲<br>德國漢諾威女聲合唱團</p><p>時間：10月23日星期四8pm<br> 地點：花地瑪聖母堂，憑票免費入場</p><p>原生態民歌是國家「口頭非物質文化遺產」，今次可欣賞到土苗兄妹組合、玉溪聶耳竹樂團及侗族苗族傳統歌舞表演。</p><p>漫山飛歌<br>中國少數民族原生態樂舞</p><p>時間：10月26日星期日8pm<br> 地點：大炮台，免費入場<br> 有關第二十二屆澳門國際音樂節的其他節目資訊，可瀏覽網址 http://www.icm.gov.mo/fimm <br> 查詢：（853）83996699/83996666。</p></body></html>