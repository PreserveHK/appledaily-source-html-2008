<html><header><meta charset="utf-8"><title>中環在線：招行踩入海嘯源頭開分行 - 李華華</title></header><body><h1>中環在線：招行踩入海嘯源頭開分行 - 李華華</h1><p>家陣啲人對美國銀行失晒信心，紐約人會唔會轉投中國嘅銀行呢？喺金融海嘯下，招商銀行（3968）大膽走入風眼，進駐海嘯源頭紐約，喺曼哈頓麥廸遜大街開分店。據《金融時報（中國）》報道，新店8號開幕，係自91年美國實施《外資銀行強化監管法案》以嚟，第一家喺美國開分行嘅中資銀行，可以話係過江龍挑戰地頭蟲。</p><p>足證挺得住風浪</p><p>招行紐約分店上年尾獲批准設立，籌備近一年，雖然遇上金融海嘯，間分店又喺海嘯源頭嘅紐約，但招行似乎冇有怕，行長馬蔚華親自飛去主持開幕儀式，佢話呢次係招行國際化嘅重要一步，雖然預計喺金融海嘯下，紐約分行要面對好多困難同考驗，但依然睇好美國經濟、中美貿易同投資前景咁話。<br> 紐約分行提供批發性存款、貸款、貿易融資等業務同其他銀行服務，報道仲話呢個時間開張，正好顯示中國金融業挺得住風浪喎。起碼紐約分行一開張就有客，馬蔚華仲喺開業儀式上向呢批捧場客頒證書。</p></body></html>