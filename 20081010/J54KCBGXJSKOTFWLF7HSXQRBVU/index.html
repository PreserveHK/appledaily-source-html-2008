<html><header><meta charset="utf-8"><title>中環在線：金勞詹去「仁大」講迷債 - 李華華</title></header><body><h1>中環在線：金勞詹去「仁大」講迷債 - 李華華</h1><p>噚日收到封邀請函，當讀出個活動嘅主題時，其他同事牛咁眼望住華華，乜嘢活動咁特別？咪就係「詹培忠到仁大談金融危機」囉！<br> 睇清楚，金勞詹去嘅係「仁大」──樹仁大學，唔係「人大」。佢下個禮拜二會去樹仁大學，以「金融危機與香港政治發展前景」為題演講。</p><p>曾將次按當二按</p><p>記得今年初，金勞詹喺立法會諗住藉次按問題，挑戰任志剛，點知將次按當二按，搞到有啲失禮，唔知今次佢又想講邊方面嘅金融危機？<br> 邀請函所見，佢今次係介紹香港嘅政治境況、剖析吓金融海嘯對香港嘅影響、分析銀行流動資金嘅去向，仲會講吓「雷曼事件」嘅成因，同雷曼迷你債券苦主嘅情況。<br> 啱啱過咗嘅星期二，有好多散戶粉絲嘅曾淵滄，應邀出席一個政黨搞嘅雷曼苦主大會做嘉賓，佢同樣係講解雷曼迷你債，話呢樣係複雜嘅投資工具，有啲投資者貪高息，唔詳細了解就去買，所以苦主都有責任。呢句說話一出，群情洶湧，曾淵滄俾人圍兼大叫佢「收聲」。<br> 金勞詹以敢言見稱，華華只係希望樹仁學生裏面冇乜邊幾個係雷曼迷你債苦主。</p></body></html>