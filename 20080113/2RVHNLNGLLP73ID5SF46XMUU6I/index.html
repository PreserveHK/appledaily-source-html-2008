<html><header><meta charset="utf-8"><title>隔牆有耳：西藏風馬旗乍現獅子山 - 李八方</title></header><body><h1>隔牆有耳：西藏風馬旗乍現獅子山 - 李八方</h1><p>太平山俗稱扯旗山，八方卻唔多覺有人喺嗰度扯旗，反而獅子山頂最近就有人掛上一串串五色彩旗，旗上面有藏文寫嘅經文，呢啲彩旗名為「經幡」，又叫做風馬旗。風馬旗係西藏宗教藝術，僧俗信眾相信掛風馬旗係同神靈交通嘅媒介，西藏但凡係山峯或者山坳都有人掛上去，香港甚少見，獅子山頭突然出現藏傳佛教物品，呈現出一種前所未見嘅異域色彩。<br> 有行山人士通知政府部門獅子山上有人神秘扯旗，據知當局得悉後都幾緊張，派出負責管理郊野公園嘅漁護署跟進。漁護署上山睇過，對於邊一路人馬掛出風馬旗毫無頭緒，唯一可以做嘅，就係以風馬旗影響自然風貌為理由拆走佢。</p><p>當局拆旗勞師動眾</p><p>八方聽聞拆旗過程都幾勞師動眾，事關掛旗地點崎嶇險要，若非世外高人或蜘蛛俠再世，要攀上山崖掛旗真係好有難度，漁護署鞭長莫及望而興嘆，最後要徵召民安隊攀山隊幫拖，先可以完成任務。</p></body></html>