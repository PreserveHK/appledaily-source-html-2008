<html><header><meta charset="utf-8"><title>法式「廚房宣言」Warm爆！</title></header><body><h1>法式「廚房宣言」Warm爆！</h1><p>昨晚《十大勁歌金曲頒獎典禮》塵埃落定，猶記得當年安仔一語「廚房宣言」，搞到大家眼濕濕，但講Warm，剛推出DVD嘅《美味不設防》亦唔輸蝕！咁啱得咁蹺，題材又係講一段發生喺廚房入面嘅戀愛故事，劇情溫馨之餘，觀眾更可在BonusTrack見識一下何謂真正法國廚藝。想感受荷李活版本嘅「廚房宣言」？就記得買嚟睇睇喇！<br><br>記者：陳國輝</p><p>嘉芙蓮薛達鍾絲　唔夠索</p><p>女朋友買得呢隻碟，都係想喊一大輪以求達到目的。身為男友，當然要識做：肩膊侍候、陪伴左右，若以睇索女嘉芙蓮薛達鍾絲嘅心態去欣賞《美味不設防》，一定令你失望！全片近100分鐘，幾乎都穿上白色廚衣，想性感都難，但戲內嘅佢性格硬淨又感性，就算固執起嚟個樣都依然迷人；而男主角艾朗艾克亦一如法國型男般幽默浪漫，實情男女朋友一齊睇就最啱。</p><p>大話男Vs黑面神　火星撞地球</p><p>雖然係年頭，但大片DVD唔多，這類小品溫情片反有機會跑出！頭先講完咁多Warm爆劇情，大家鍾唔鍾意就不得而知，但可以肯定，故事中兩位主角的性格簡直一天一地，拍拖前更每次火星撞地球，笑料百出！好似艾朗艾克講大話𠱁鍾絲食嘢一幕就好經典，連自己阿嫲都擺上枱；鍾絲嘅性格剛好相反，工作過份認真、固執兼臭脾氣，但靚女冇計，依然咁多人愛。</p><p>溫馨情節無處不在<br>法式晚餐</p><p>買晒餸去鍾絲屋企嘆一頓法式晚飯，然後玩遊戲！</p><p>煎靚班戟<br></p><p>到第二朝起身，「父女檔」炮製一頓班戟早餐給鍾絲品嚐。</p><p>同事齊心
</p><p>戲裏面同事間經常研究新菜式，互相勉勵！
</p><p>鄰里互助</p><p>失婚漢見到鍾絲遇上麻煩，即主動相助，好唔話得。</p><p>寬容原諒</p><p>小姪女冇精神返學，但校長依然擺出寬容態度。</p><p>幕後廚神花絮收錄</p><p>該批DVD版並不附送任何BonusDisc，但如果想睇幕後製作花絮，主目錄上依然搵得到。提到《美味不設防》謎團之一，就要講吓點解班演員嘅廚藝會突飛猛進！原來，真正廚神係一位貌似谷德昭嘅法籍男子以及另一名華籍女子，劇情中所有菜譜及菜式，全由佢哋精心炮製；更重要係，佢仲教識兩位主角做好多廚師必備小動作，令模仿時更入型入格，例如拋鑊、掟毛巾……至於「例牌菜」如人物專訪、直擊拍攝現場等通通有齊，都算豐富，收貨喇！</p><p>《美味不設防》</p><p>類型：DVD<br> 片種：愛情+溫情<br> 導演：史葛克斯<br> 主演：嘉芙蓮薛達鍾絲、艾朗艾克、艾碧高布絲蓮<br> 發行：華納<br> 級別：I<br> 售價：$98<br> 查詢：DVDPro（23326326）</p></body></html>