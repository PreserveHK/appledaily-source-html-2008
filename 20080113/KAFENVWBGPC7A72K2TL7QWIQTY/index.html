<html><header><meta charset="utf-8"><title>高青清　彭順</title></header><body><h1>高青清　彭順</h1><p>賣甩彭發，彭順不愁寂寞，新片《愛鬥大》一拖六，導演Credit索性以「七條」稱之，慳水慳力。「七條」背景有《C+偵探》舊班底，也有剛出學堂的U25後生仔女，「拍青春片，就搵青春班底拍，拍鬼片我哋都有搵鬼拍，遲啲拍部老人片，又可以搵阿公阿婆拍。」自言被《投名狀》啓發換了新Look的彭導，群得班後生多，說話零舍青春。<br><br>記者：劉嘉蕙<br>攝影：楊錦文</p><p>高青合導冇交嗌</p><p>青春是話鬥就鬥不問理由，《愛鬥大》由兩女（江若琳與JaniceMan飾）爭一男（羅仲謙飾）做主線，引爆兩路人馬玩鬥大遊戲。有幾大呢？拎AK47去旺角買金鏈、半夜三更入墳場派餅、篤人入靈堂唱廣告歌……部份情節用偷拍形式，實驗性濃，「𡃁仔的對白與反應是我們想不出來的！」彭順說。「七條」寓意SeveninOne戲份均等，有橋齊齊度，埋牙製作則一人一段落，彭順幕後督師，過程開心冇交嗌。學生導演分別來自幾所院校電視電影相關課程，笑言真實拍戲跟學堂大不同，更發現彭導經常估你唔到，又懂適時放手，令眾人過足癮又學到嘢。</p><p>高清電影不歸路</p><p>電視轉高清，電影又興，《愛》片以高清攝錄機拍攝，彭順說是必行之路，「Budget平一半，不用調校燈光，鏡頭走位又較靈活。平日電影拍攝是大工程，讓許多人望而卻步，高清電影用一部攝錄機搞掂，間接鼓勵創作。」此前有幾部電影亦曾以高清拍攝，如劉德華新星導系列的《得閒飲茶》、《師奶唔易做》等，彭順坦言，部份業界及觀眾有保留，但相信幾年內會改觀，或者說，不得不改觀，「好似數碼相機剛推出，大把菲林機擁躉投不信任票，但𠵱家？後生仔連菲林都唔識入啦！講到畫質，一般觀眾肉眼其實不會看到分別，換個角度講，你畀隻16吋同32吋CD我聽，我都聽唔出有咩唔同。」彭導果然快人快語。</p></body></html>