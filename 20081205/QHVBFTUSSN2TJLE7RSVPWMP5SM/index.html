<html><header><meta charset="utf-8"><title>一個鼻塞　一個邋遢<br>Stephy、Kary互揭瘡疤</title></header><body><h1>一個鼻塞　一個邋遢<br>Stephy、Kary互揭瘡疤</h1><p>鄧麗欣（Stephy）和吳雨霏（Kary）在新片中，一個巴渣一個抵得諗，最後互換身份，炮製連串笑話。回到現實，她們即數落對方缺點，Kary笑Stephy經常無故鼻塞，Stephy則寸Kary不修邊幅，火花四濺。</p><p>新戲《絕代雙嬌》中，鄧麗欣和吳雨霏不乏肉酸核突鏡頭，與兩人平日扮靚靚的形象相差甚遠，Kary說：「其實今次都算好大突破，仲同本身歌手形象好唔同。我角色又蠢又成日俾人恰，同Stephy掉轉身份之後又變得好刻薄，搞到自己都好混亂。」<br> Stephy則笑說：「知道個角色之後覺得好興奮，因為大家都見慣我平時個樣，其實我同好朋友一齊一樣玩得好癲。」</p><p>自選化身</p><p>如若全地球任選一人玩角色扮演，可能有很多人會選擇化身Stephy和Kary，而她們的答案其實頗出人意表，Kary政客上身說：「奧巴馬，我覺得佢好有正義感，唔似係得個講字，仲畀咗好多希望佢嘅國人，又好為大眾着想，我覺得佢係一個好聰明嘅人。」Stephy則更天馬行空：「我想好似Sammi嘅《瘦身男女》入面扮肥妹，我覺得好得意。其實有人問過我肯唔肯增肥拍戲，我都考慮咗好耐。或者姚明都幾好，可以試吓咁高，又可以入樽，最重要係變咗男仔。」</p><p>互補不足</p><p>戲已拍完，但問到兩人如真的對調了身份會改變對方的那一點，卻仍有很多話可說，Kary笑Stephy經常無故鼻塞、Stephy寸Kary不修邊幅。Stephy更希望自己能像Kary一樣對事物更有熱情，Kary則想學到Stephy的冷靜，講到底，其實兩人都希望取長補短，互補不足。<br> 採訪：藍文浩<br> 攝影：陳慧安<br> 髮型：VincePangofILColpo</p></body></html>