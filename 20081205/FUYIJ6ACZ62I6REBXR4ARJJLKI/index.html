<html><header><meta charset="utf-8"><title>不滿被屈露毛出鏡<br>詹瑞文轟ATV誹謗辭演亞姐騷</title></header><body><h1>不滿被屈露毛出鏡<br>詹瑞文轟ATV誹謗辭演亞姐騷</h1><p>正當亞視變天、於昨日宣佈分別委任王維基和張永霖為行政總裁及執行主席之際，詹瑞文卻以辭演來贈興。本為昨晚亞姐決賽上篇擔任嘉賓的他，為亞視高層前日預告自己露毛演出而大動肝火，不但發聲明炮轟亞視誹謗及無中生有，更決定臨時辭演以示抗議。</p><p>經常玩盡特首、陳志雲和龔如心等名人藝人的詹瑞文，繼去年於舞台劇《萬千師奶賀台慶》公演前夕炮轟無綫將其主持兒童節目抽起行為霸道後，本月25日再次公演《萬》劇之《豬肝補氣》的他，昨日又發出聲明及召開記者會狂轟亞視。事件起因是亞視綜藝及資訊副總裁葉家寶前日在亞姐宣傳活動上，預告詹瑞文將在昨晚大埔亞視總台舉行的《2008亞洲小姐競選總決賽艷光愛地球》上篇中大膽露毛演出，此番戲言令詹瑞文極度不滿，認為言論涉及淫褻及不雅字眼，完全超出大眾及其公司接受之尺度，他昨日在藝術中心召開記者會宣佈辭演，強烈要求亞視道歉，揚言保留法律追究權利。</p><p>怒火難消<br>「影響我個人聲譽」</p><p>詹瑞文昨在記者會上說：「亞視高層葉家寶提及我嘅演出內容不實同有誹謗成份，我已經打電話向葉家寶表示強烈不滿，要求亞視公開道歉，報道嚴重影響我個人聲譽，葉家寶冇同我講唔好意思，只係將有關問題同公關部聯絡。佢話開頭諗住搞噱頭等大家關注演出，但佢哋咁嘅舉止極度不智，葉家寶本來話再call番我，一小時之後再收佢電話，話交畀SimonKwan（亞姐節目總監）處理，但開記者會前仲未收到佢電話，我私下通知亞視，因為呢件事我決定辭演唔出席。」<br> 詹瑞文又說：「起初我諗住扮第21位佳麗，同佳麗有啲互動問答環節交流，點知兩個月前亞視通知我取消呢個環節，希望我用另一種形式演出，唔好再扮女人，叫我扮奧巴馬，呢個方向就錯啦，扮奧巴馬搵盧海鵬就得啦！其實同我傾嗰班同高層冇共識，後來亞視先至話一切如常。」他表示看過昨日有關他露毛演出報道後感到十分驚訝，對今次事件感到十分可惜，認為亞視應該上下溝通好才邀請嘉賓，不要浪費資源。<br> 問到未來與亞視合作關係，詹瑞文說：「自己抱開放態度，但預計同ATV合作關係唔容易再重新建立。今次演出係有酬勞，但大家講信任，所以一路未簽約。」</p><p>高層無奈<br>「最多係手毛腳毛」</p><p>葉家寶昨日則在電話中說：「其實亞視3個月前已經接觸緊詹Sir，直至兩、三日前先答應演出，向來詹Sir都鍾意扮嘢同扮女人，所以諗住佢今次都會搞啲創意。我係形容咗佢露毛，但大家都意想到電視尺度有限，露毛最多只係手毛、腳毛同腋毛，絕對唔會係啲不雅嘅毛，我哋都好了解詹Sir係藝術家，佢嘅創作意念好高尚，今次佢嚟唔到演出，係觀眾冇眼福，但日後我相信仍會有合作機會。」問可認同自己失言而導致詹瑞文臨時辭演，他說：「如果詹Sir因呢句對白唔開心，我哋都冇辦法，可能我哋雙方冇緊密溝通，希望佢大人有大量。」<br> 昨晚經過一輪比賽，友誼小姐由吳建豪同母異父妹妹4號姚鳳鳳和11號林淑蓉同時奪得，3號顏子菲則取得最上鏡小姐。進入最後五強是1號姚佳雯、3號顏子菲、6號袁小曼、9號賴琳恩和16號趙楊，其中以袁小曼暫時得票262,356位列最高領先，其餘8位佳麗憑這兩天拉票，其中3人有復活機會晉身後晚的亞姐決賽。<br> 採訪：馬建華、比華利<br> 攝影：仇志德</p></body></html>