<html><header><meta charset="utf-8"><title>轆Book：入赤柱扮船長</title></header><body><h1>轆Book：入赤柱扮船長</h1><p>周末遊車河，唔係揸架車四圍兜就算，要Hea要好玩，總要搵啱合適地方，今日就帶大家去赤柱遊蕩一番，開開心心Hea番半日。美利樓、赤柱大街仲使你介紹？No，其實仲有一笪大家過門而不入，但原來好好玩又多嘢睇嘅海事博物館，二十蚊雞又影又玩兼扮埋船長，文化嘢唔係咁悶啫。<br><br>記者：徐影龍<br>攝影：林栢鈞<br>Model：Fion&#13;</p><p>租Prius送油券</p><p>皇冠車行啱啱搞咗個租Prius送油券優惠，日租減一百之餘，再送一百蚊油券，最正係Prius屬混能車，耗油量有限，用唔着張油券大可留起，下次用或讓畀人，毋須跟車牌焗你用。個人覺得周末租車再抵，連玩四日三夜，優惠期減成二百幾蚊，再送$200油券，周末一家人出動遊車河都幾實際。<br> 既然由屈臣道豐田維修中心出發，今日遊車河近近哋，入赤柱，不過唔係隊啤食海鮮，又或買特平絲巾，而係做個文化人，參觀一下海事博物館。</p><p>入博物館揸船
</p><p>相信好多人同我一樣，入赤柱拍拖吹風十幾次，從來無諗過花錢入海事博物館度Hea，今日為咗搵啲新鮮節目畀大家，不妨花$20入場昅昅。場館唔算大，主要分古、今兩館，閒日人少靜英英，以為好快行完，點知一入場先見到大大個真船控制室，有晒轉舵、通訊器同推進桿等裝備，明知唔Work，但一行三人好似小朋友上身咁，喪扭船舵，又搞推桿，Model仲低低BB咁大嗌：「出發！」幾有氣氛㗎！<br> 我呢個高達模型狂，見到館內幾十艘大大架嘅船模型，每次都不禁駐足細眼，架架都相當之精細像真，敬佩之情拍得住我行廣華街模型舖。香港海事歷史唔算悠久，最出名都係張保仔，你無興趣坐定定聽書，大可睇吓當時航海貿易用乜船，打仗又有乜武器等，總算大開眼界。<br> 其實喺美利樓食個Lunch都過百蚊，花$20去樓下博物館行個Round，成個遊車河行程會豐富同有意思得多。</p><p>1.控制室百幾個掣都可以手㩒，又可轉舵過吓船長癮。
</p><p>2.所有設備都係真㗎，當然，拎起通話機唔會有人應你。
</p><p>3.船頭擺觀音，據講係為保出入平安，行船之人最迷信。
</p><p>4.場館裝修好優雅，地方唔大但算多嘢睇。
</p><p>5.船模型做得相當精緻，高達迷如我都大開眼界！
</p><p>開放時間<br></p><p>日期：星期二至日（公眾假期照常開館）<br> 時間：10:00am-06:00pm<br> 費用：成人$20/長者、小童及學生$10</p><p>$49抵玩下午茶餐
</p><p>玩完一輪，又到HighTea時間，我就搵到間喺赤柱廣場三樓嘅露台餐廳，對住海景食嘢傾偈，氣氛不俗，價錢亦比美利樓平一大截，廚師精選Lunch或下午茶餐都只係$49，食完辣辣泰式金邊粉，再加$10升級埋凍莫卡，夠嘆喇啩？
</p><p>6.	現代館入面最多船模型，㩒吓個芒可以睇到邊隻船有乜用。
</p><p>7.	船身咁大，但細節地方都造得好精細，絕對有資格攞去日本參加電擊比賽。</p><p>8.	館內居然有貨櫃，Fion仲好鬼馬咁同我講「Comeon！」</p><p>9.	原來入面有隻搬貨櫃嘅Game，佢玩唔掂搵我幫拖。</p><p>10.	古代館全場最大嘅模型，成隻小型風帆咁，好有氣勢。</p><p>最抵玩混能車</p><p>揸混能車，係對環保出力嘅一種態度，若然你話賣幾十萬既LexusHybrid車係貴，呢架Prius就係一個入門好選擇。普通版車價21萬多，用混能偈，減少廢氣、撻車無震，幫你荷包慳唔少油錢，豐田混能技術好成熟，1.5車可以當2.0咁用，揸咗成日半耗油都少。車櫳闊落係Prius特色，我覺得就如縮水Privia咁舒服，而且豐田車就好似Nokia一樣，毋須苦學摸熟點操作，跳上車自自然然搞得掂所有Function，好親切。</p><p>豐田Prius規格表：
</p><p>引擎：1,497c.c.直4＋交流電馬達<br> 馬力：112hp/5,000rpm<br> 傳動：電子控制無段變速、前驅<br> 售價：$218,469（普通版）/$247,569（豪華版）<br> 查詢：皇冠車行（28661020）</p><p>Prius租車優惠價（普通版）
</p><p>日租：$700（送$100油券）<br> 周末租：$1,550（送$200油券）<br> 周租：$2,900（送$400油券）<br> 查詢：皇冠車行租車部（28801515）</p></body></html>