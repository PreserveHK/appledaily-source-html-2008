<html><header><meta charset="utf-8"><title>熱鬧PartyGame開POnline過除夕</title></header><body><h1>熱鬧PartyGame開POnline過除夕</h1><p>平安夜聖誕節逼飽未？知驚今晚除夕就梗係留喺屋企開Party最穩陣！打牌魚蝦蟹留番農曆年玩，鬥地主鋤大弟平時仲玩唔夠咩？男女老幼一於開機有聲有畫熱熱鬧鬧打機打餐飽！動作、運動、音樂、體感、益智小遊戲通通都有好介紹，孤家寡人？都可以上網Online連線同人玩。<br><br>文：㩒釘華<br>攝影：梁細權<br>Model：Isha、Eriko、Christopher@STAGEMODELS&#13;</p><p>打鼓彈結他Jam歌過除夕</p><p>慶祝踏入09年梗係載歌載舞最熱鬧。唔使去唱K同人逼，買齊PS3《GuitarHero》套裝成班Friend可以喺屋企夾Band，有鼓有結他連個咪都係$1,899，除夕夜唱K都唔只呢個數。佳節當前，少不免要𠱁吓女，Wii嘅《太鼓之達人》連套鼓又易玩又Cutie，跟節奏打鼓就掂，妹妹咁蠢豬仲唔識玩？嚟，哥哥教你吓。</p><p>一家大細Fing賤兔</p><p>上年Wii大晒，新年Party唔使諗個個都係揸住兩個體感控制器Fing、Fing、Fing，未Fing到悶嘅，今年有賤兔最新一集《RavingRabbidsTVParty》，繼續有大量小遊戲俾最多4個人鬥足一晚，老少咸宜最啱一家大細。</p><p>而Wii近期仲有一正Game推介，《CapcomVS龍之子》，黃金俠小雙俠神勇飛鷹俠返晒嚟，背景音樂仲係令人懷念嘅動畫歌，3字頭4字頭聚埋一齊集體回憶夠過癮。而且Game內唔只玩二抽二，仲有大量小遊戲，又係可以四打鬥反應鬥耐力。</p><p>運動健將集體玩波波
</p><p>啲麻甩仔真係好悶，唔係足球就籃球，不過一班Friend聚頭分兩隊玩TeamWork又係過癮嘅。今年《FIFA09》口碑首次蓋過傳統足球Game霸者「青檸」，動作夠真，無Friend得閒同你開Party都唔緊要，最勁可以上網20人連線，除夕夜集合寂寞的心喺青草地上倒數，90分鐘仲有補時，幾咁溫馨。而籃球迷就無乜選擇，《NBA2K9》啦，畫面靚到真係好似睇緊ESPN直播咁！兩隻Game都有PS3同Xbox360版、支持邊個陣營都有得玩。</p><p>動作Game可愛驚嚇任揀</p><p>最後仲有動作類，已婚人士或腳扣粗鎖鏈嘅女奴有機會苦中作樂，可愛到爆《荒失失奇兵2》，最多支援4人齊齊玩，二人世界出去睇完套戲，再返屋企同另一半玩完先瞓，老婆最贊成，女友無詐型。</p><p>單身又無朋友嘅機迷都唔使灰，一係煲PS3最近勁炒嘅RPG《白騎士物語》，可以連線組隊打怪；一係好似筆者咁，就已經決定今晚開機打《Left4Dead》（$299），做喪屍沉迷喺血腥暴力嘅世界，咬咬咬！嘩哈哈！</p><p>i-Gamer（27253338</p></body></html>