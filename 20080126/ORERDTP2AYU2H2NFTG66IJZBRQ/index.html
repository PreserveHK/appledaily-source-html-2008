<html><header><meta charset="utf-8"><title>拉闊足球場︰足總盃信晒車仔 - 戰鬥員A</title></header><body><h1>拉闊足球場︰足總盃信晒車仔 - 戰鬥員A</h1><p>呢幾日股市大起大落，令股民心情有如「過山車」；不過有睇開英格蘭足總盃的球迷，相信心情亦與一眾散戶不遑多讓，事關第3圈爆到七彩，唔少超聯球隊都「遭殃」。踏入第4圈，究竟熱門球隊會否抬頭？戰鬥員A就認為「冷鋒」已過，更推介車路士為今集心水。</p><p>戰鬥員A心水推介</p><p>星期六2	曼斯菲1:1米杜士堡（7倍）<br> 星期六11樸茨茅夫2:1普利茅夫（6.5倍）<br> 星期六29韋根0:2車路士（6倍）</p><p>M：Mike　R：Marco　戰：戰鬥員A<br> M：呢幾日好凍噃！<br> R：係呀，不過我啲貼士就一啲都唔冷，今次一定撐熱門。<br> 戰：咁你點睇足總盃？<br> R：戰鬥哥，我第一場就好唔認同你。<br> 戰：點解呢？我貼曼斯菲和米杜士堡1:1唔啱你心水？<br> R：我覺得你嘅貼士，就十足早幾日股市跌2,000點；我嘅呢（米堡贏3:0），梗係十足十升番2,400幾點嗰時喇！<br> 戰：咁之後咪又係跌番！<br> R：咁就要踢完呢場先知喇！其實我都好認同你嘅1:1波膽，不過我覺得今次會正路少少。<br> 戰：我始終覺得米堡攻力有限，前鋒成日唔識入波，進攻更加「死火」，所以估佢哋贏唔到。<br> R：佢哋仲有個端基，以及一個同香港7屆冠軍騎師同名嘅後衞（韋達）都識入波，而且班底始終高過曼斯菲好多，所以值得博一博。至於另外嗰場韋根對車仔，假如係聯賽的話，我就會估0:0。</p><p>車仔夠穩兼吼「細」</p><p>M：呢場最緊要係睇車仔個陣，假如真係出卡維奴拍施治，都幾難會失波，你睇車仔對愛華頓，施治救幾多必入波就知。<br> R：呢樣都真，所以「細」都係好選擇，事關車仔因為非國盃走咗幾個中前塲主力，入球能力大減；你睇佢哋喺足總盃上一圈對住昆士柏流浪，都係小勝1:0就知。車仔雖然攻力減咗，不過防守依然咁勁，令個「細」更似樣。<br> <br> Marco貼士<br> 星期六2	曼斯菲0:3米杜士堡（8.5倍）<br> 星期六11樸茨茅夫1:0普利茅夫（6.5倍）<br> 星期六29韋根0:1車路士（5.8倍）</p><p>捧阿仙奴反底拆「紐」</p><p>首次登場嘅Victor，認同戰鬥員A嘅心水，相信車仔可以輕輕鬆鬆贏兩粒。不過，之後戰鬥員A認為阿仙奴今周對住紐卡素會有苦戰，Victor就有啲難以置信，更加寸寸貢咁話，就算基瑾幾叻，唔通可以帶到呢隊衰波「上身」咩！<br> Mike就補充，雖然基瑾冇可能短時間執好晒隊波，不過就令到「喜鵲」士氣大振，唔使好似之前大敗於曼聯腳下時咁慘，所以點都有正面作用。<br> <br> Victor貼士<br> 星期六2	曼斯菲0:1米杜士堡（6.5倍）<br> 星期六11樸茨茅夫2:0普利茅夫（6.5倍）<br> 星期六29韋根0:2車路士（6倍）</p><p>老樸冇非洲兵仲掂</p><p>阿樂今次力撐一眾熱門隊，可以順利過關；因為上一圈爆冷頻頻，所以令強隊更有戒心，更加難出冷。<br> 講到今周心水，阿樂就最睇好樸茨茅夫。雖然呢隊波走咗一大班非洲兵，不過津巴布韋嘅馬華路禾尼上仗就大演帽子戲法，證明老樸攻力靠得住；最重要係老樸喺英超唔上唔落，不如叠埋心水爭盃好過。唔好唔記得普利茅夫喺英冠只係排11，實力唔係想像中咁高。<br> <br> 阿樂貼士<br> 星期六2曼斯菲0:3米杜士堡（8.5倍）<br> 星期六11樸茨茅夫4:0普利茅夫（14倍）<br> 星期六29韋根0:2車路士（6倍）</p><p>Rosa：阿紐戰愛鬥「大」</p><p>「近年英超球會越嚟越嚟急功近利，領隊為咗交出成績，乜盃都要爭，令足總盃難以再爆冷。今輪比賽我較有心水係阿仙奴對紐卡素，我估會開『大』。」<br> <br> Rosa<br> 前《球迷集中贏》主持</p><p>〈拉闊足球場〉<br>下次舉行日期：31/01</p><p>想參加？即上<br>  http://soccer.atnextcom/jp/soccer <br> <br> 節目重溫：<br>  http://sport.appledaily.com </p></body></html>