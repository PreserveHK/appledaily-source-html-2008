<html><header><meta charset="utf-8"><title>金手指：美版「八萬五」的標準答案 - 孫柏文</title></header><body><h1>金手指：美版「八萬五」的標準答案 - 孫柏文</h1><p>最近，房利美FannieMae同房貸美FreddieMac分別出事，要政府大手筆打救。大家可能會話：「又出事仲咁嚴重！咁喺美帝生活緊嘅人咪好慘？」咁啱早幾日，我同去完美國上course嘅《蘋果批》高明輝傾起呢個話題。<br> 孫：「美國人𠵱家係咪一片愁雲慘霧？」<br> 高：「我唔直接答你，我用例子答。有個美國仔AW帶我去美國一個小鎮買SMS電話卡，點知嗰頭比較荒僻，冇得單買卡，要連手機一齊買，價錢仲要同齋買卡差唔多。我即刻話：『Itdoesn'tmakesenseformetobuyacellphone.Ihaveit！』AW就話：『ThisisAmerica！WEWASTE！』」</p><p>聯儲局大把銀紙印</p><p>孫：「呵呵呵……今次房利美同房貸美出事，以二戰之後嚟計，通常一有呢類危機，美元滙率會上升同美國國債長息都會下跌，因為啲人爭住兌換可以保值嘅美元同美國國債。不過今次就冇，仲見到美元下跌。」<br> 高：「其實問題出喺聯儲局度，畀得太大隨意性佢印銀紙。打伊拉克冇錢？印銀紙囉！醫療制度開大個頭冇錢？印銀紙囉！次按出事，銀行券商冇錢？印銀紙囉！原先冇事嘅銀行或券商，見到輸得唔夠大鑊政府唔救，會點做？結果蔓延開去，個個都不負責任，反正輸得多有政府救。政府銀紙越印越多，印得多，大家對佢都冇晒信心，因為個個都要救，都唔知你救得邊個。」<br> 孫：「如果美元本身都唔值錢，廢除美元，咁美國政府抽稅用咩貨幣？」</p><p>濫發鈔票逃避問題</p><p>高：「假設冇中央銀行，就連最對政府最冇信心嘅美國人都會忍唔住問句：政府唔印銀紙，咁點算？」<br> 如果呢條問題問一個美國人，佢可能唔識答，但任何一個香港人都可以答你：「唓！香港咪又係3間上市商業銀行發鈔。滙率一直相安無事。」諗美國抽稅用咩貨幣，不如諗美國效法香港，開放發鈔制度。譬如話，任何銀行拎住若干金銀實貨，就可以印一美元，銀行要有成本咁印銀紙。咁聯儲局濫發鈔票嘅問題會「唔存在」，抽稅貨幣問題亦都「唔存在」。<br> 孫：「你同我一樣，都對聯儲局睇得好灰喎！」<br> 高：「最近港台有個小學通識問答比賽，其中一條問題問『形容一個人有逃避問題嘅性格，會用咩政策去形容』，有位香港小朋友答『八萬五』，傳為一時佳話。如果呢條問題有美國版，美國小朋友一定會話：『係聯儲局！』<br> 網誌： http://phatdat.blogspot.com </p></body></html>