<html><header><meta charset="utf-8"><title>專家對話：見底訊號出現</title></header><body><h1>專家對話：見底訊號出現</h1><p>昨日大市跌逾800點，整個亞洲股市都下滑，未知跌市會持續到何時，但嘉賓認為，散戶投資信心已經悲觀到極點，大市應該離反彈不遠。<br> <br> 孫：主持孫柏文<br> 沈：英皇證券研究部主管沈振盈<br> <br> 孫：港股跌咗咁多，究竟跌完未？<br> 沈：要睇究竟資金吐現壓力幾時完，喺呢方面股民信心都係不足，因此整體環球股市壓力依然存在，不過我相信市場唔會無止境地沽；其實大家對於市場嘅信心已經悲觀到極點，所以應該離反彈不遠喇。<br> 孫：澳博（880）上市，開市時如果佢跌穿招股價可唔可以追？<br> 沈：其實佢之前好多人抽飛，包銷商已經接返晒，所以如果佢真係跌穿咗招股價，有機會有買盤，加上包銷商亦會出手，所以唔排除有反彈，不過我都係唔主張博呢一類股份，小注可以博下，大注就唔好喇。</p><p>搶先貼股<br>中移100蚊以下可溝</p><p>鄭小姐：今日喺101.8蚊買咗中移動（941），我對呢隻幾有信心。<br> 沈：喺熊巿入面，想要博佢反彈或者食佢一個浪，你動用嘅資金只可以係三分之一至一半，另外一半就要嚟等，無論中間佢點升跌都唔可以買晒落去，因為熊三轉牛一之前，啲股票係超值到你唔信，嗰陣你食一個牛巿浪，一個幾年嘅計劃，回報一定會好好。如果你資金充裕，100蚊樓下買都唔需要太驚，睇番中移動第一、二季嘅成績表其實都好理想，預期佢今年盈利都仲會有兩、三成增長，咁樣揸住嚟等都無壞。而短期如果熊三未到，我相信125蚊至130蚊都可以上到。</p><p>收市後4:30pm</p><p>click入 http://finance.appledaily.com以webcam參與節目及收看 <br> <br> 歡迎phonein28698262暢談心得亦可email至mailto:finance@appledaily.com搶先貼股</p></body></html>