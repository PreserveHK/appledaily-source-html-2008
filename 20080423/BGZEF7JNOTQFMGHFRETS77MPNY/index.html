<html><header><meta charset="utf-8"><title>專家對話：航運股揀中海發展</title></header><body><h1>專家對話：航運股揀中海發展</h1><p>噚日港股升勢持續，恒指重上25200點之上，國企指數亦升逾400點，但嘉賓認為由於中資銀行股業績未及預期理想，所以升勢未必持續。<br> <br> 何：何啓聰　黃：黃敏碩　孫：孫柏文<br> <br> 孫：呢個市況有邊啲板塊值得留意？<br> 何：近期可以留意番航運股，近日波羅的海指數上升，整體外圍經濟環境轉穩，唔排除航運股會靜極思動而表現向好，大市氣氛轉好，航運股亦會跟住升。<br> 黃：我亦睇好航運股，整個板塊有機會因超賣而出現反彈，個別股份方面可以揀番主要做亁散貨同綜合性航運發展嘅股份，而可以持續升勢嘅股份，我就睇好中國遠洋（1919）同中海發展（1138），第一佢哋夠大隻，第二中國遠洋母公司注入業務夠全面，中海發展嘅亁散貨業務又係行業第一。<br> 孫：中海發展股價今日收市（28.45蚊）仲係歷史新高喎。<br> 何：我都睇好中海發展，因為油價升對佢影響唔大。</p><p>廣深鐵蟹貨睇位走</p><p>關公：想講廣深鐵路（525），我老婆6.2蚊入咗，坐艇坐到𠵱家，點做好？<br> 黃：𠵱家多咗好多鐵路股選擇，而廣深鐵路只係做營運，中央又控制鐵路公司加價，毛利冇辦法突然上升，股價再推高有困難。<br> 何：就算佢股價突破到阻力位，都只有條件上到5.5蚊左右，而到時成交量承接唔到嘅話就要先走貨。<br> 孫：我覺得25倍PE（市盈率）喺交通股嚟講唔抵買。<br> 關：佢近期開新線路，對股價有冇幫助？<br> 何：可能佢只喺線路開幕之前嗰日炒得起，之後都要睇番佢盈利同客運量達唔達到標。<br> <br> 大埔關公個案<br> 買入價：6.2元<br> 目標價：—<br> 止蝕價：3.8元<br> 時期：一星期</p><p>每日收市後4:30pm</p><p>歡迎Click入mailto:finance.appledaily.com<br> 以Webcam參與節目及收看<br> <br> 歡迎Phonein28698262暢談心得<br> 亦可Email至mailto:finance@appledaily.com搶先貼股<br> <br> 今日嘉賓：</p></body></html>