<html><header><meta charset="utf-8"><title>隔牆有耳：提早收風奧運唔怕弊傢火！ - 李八方</title></header><body><h1>隔牆有耳：提早收風奧運唔怕弊傢火！ - 李八方</h1><p>今年第一個颱風浣熊上星期掠過香港，天文台預測天氣持續惡劣，搞到昂坪360吊車停駛，馬會更驚到取消星期日跑馬，點知天氣好轉，馬迷見到天朗氣清卻冇馬跑，心情烏雲密佈，天文台預測唔準又孭鑊，八方收到風，警方近日都設立咗個「天文台」，專責收風。<br> 一哥另起爐灶係咪代表對台長林超英投不信任票，八方唔揣測，而呢個「天文台」正式名為「公眾活動聯絡小組」，由總部行動科總督察黃廣興領導。據講聖火傳送途經地區，包括尖沙嘴、中環、灣仔、沙田等多個環頭嘅警民關係組探員會加入，佢哋平時主要同街坊組織、地區社團聯誼，搞好警民關係，今次則另有重任，全力「收風」。</p><p>提供「終站式服務」</p><p>知情人士話畀八方知，警方「天文台」已正式運作，警員逐一聯絡支聯會、民陣、四五行動等遊行、示威「常客」，查詢佢哋喺奧運聖火喺香港傳送期間會有乜行動，如果計劃上街示威，警員會提醒有關人等要按規定申請，又會問吓各團體有幾多人出動。攞咁多料，相信係要寫報告畀上頭睇，評估需要調動幾多警力、鐵馬「招呼」示威人士。<br> 黃sir同八方講，夥計唔係做「天文台」，只係因應傳送聖火期間，可能有好多團體想舉行公眾活動，警方為協助有關團體、人士順利舉行活動，所以特別抽調各環頭人員成立上述小組，「團體舉行嘅活動可能跨區進行，我哋搵埋唔同警區同事參加，提供一站式服務。」佢又話歡迎各個有意搞活動嘅團體接觸警方，佢哋會提供最優質服務畀大家。<br> 警方向示威人士提供「一站式」服務，聽落真係設想周到，支聯會副主席李卓人同八方講，覺得警方提供「終站式服務」，因為佢哋同小組商討示威安排，要求擴大示威區、制訂遊行路線等，對方都冇實質回應，此路不通令佢哋企晒喺度，套用劉華金句：「今時今日，咁嘅服務態度，係未夠㗎！」其實警方唔係第一次設「天文台」，年前世貿部長級會議時，警方都有派人向韓農收風，警隊「天文台」預測有幾準確，有目共睹。<br> mailto:pf_lee@appledaily.com</p></body></html>