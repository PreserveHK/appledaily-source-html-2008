<html><header><meta charset="utf-8"><title>股災英文新解 - 左丁山</title></header><body><h1>股災英文新解 - 左丁山</h1><p>股市跌到失魂落魄，令好多人唔快樂，甚至覺得淒涼。在馬會飲茶，碰到鄭大班，立即畀佢捉住聽鬧一輪先，唔係鬧左丁山，而係鬧一啲股評人，分析師，點解成日唱好，不知大禍之將至。唔係話自己醒，只係要向佢解釋，世上分析師多數唱好，因為唱淡不受歡迎吖嘛，本欄喺七月二十四日講「寫股只可唱好」就引述分析Ｔ，佢唱淡，報紙唔高興，專欄停寫，故此多數人報喜不報憂也！左丁山呢幾個月來就不時唱淡，好彩《蘋果》有量度啫。<br> 中午飲完茶，晚上到「銀袋」食鰻魚飯，又碰到老友Ｔ，一個人坐響度，猛睇住部黑莓，收發電郵。問佢點解一個人在此，老友Ｔ答得妙，話個市跌到亂晒龍，太太在屋企煮飯，佢就走嚟「銀袋」一個人思索吓經濟前景，大跌市之時，無論係手頭上有冇股票，總會間接被火燒嚫，要維持頭腦清醒至得。<br> 早兩日收到餐廳羅傳來電郵，美國大跌市有人苦中作樂，為英文字賦予新意思，有一啲十分抵死，節錄如下：<br> CEO（首席行政官）：ChiefEmbezzlementOfficer（首席虧空官）。<br> CFO（首席財務官）：CorporateFraudOfficer（首席企業詐騙官）。<br> BearMarket（熊市）：一個六至十八個月嘅時期，其間兒子冇零用錢，太太唔買珠寶，老公禁慾冇得滾。<br> ValueInvesting（價值投資）：高買低沽之藝術。<br> Standard&amp;Poor（標準普爾）：貧窮係你生活嘅標準。<br> StockSplit（股權分拆）：前妻與律師將平均分咗你嘅資產。<br> FinancialPlanner（財務策劃師）：你以後唔會打電話畀佢嘅人。<br> MarketCorrection（市場調整）：你買入股票後一日。<br> CashFlow（現金流）：自己嘅現金流落坑渠。<br> Yahoo（雅虎）：當年你以二百四十美元一股賣咗雅虎之後之叫聲。<br> Windows（視窗）：原來係你以二百四十美元買入一股雅虎，於是一跳而出。<br> InstitutionalInvestor（機構投資者）：舊年投資者，現住於精神病院（institution）內。<br> Profit（利潤）：一個上古時代字眼，現不再有人使用！</p></body></html>