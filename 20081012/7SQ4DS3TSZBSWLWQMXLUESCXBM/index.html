<html><header><meta charset="utf-8"><title>Rain回歸樂壇失威</title></header><body><h1>Rain回歸樂壇失威</h1><p>韓國天王Rain回歸樂壇嘅特輯前晚喺MBC電視台播出，不過收視麻麻只有9.1%，唔單止輸畀隔籬台嘅《神的天秤》（11%）同《VJ特攻隊》（13.7%），連李英愛早兩個禮拜播出嘅特輯都高收視過佢。<br> Rain喺特輯入面暢談成名前嘅辛酸，仲有佢喺德國拍攝荷李活新片《忍者刺客》（NinjaAssassin）時健身同拍攝花絮，以及首次公開佢創作回顧人生嘅新歌《MyWay》嘅原因。Rain話細個時屋企好窮，試過捱餓五日，當時佢曾埋怨世界對自己太殘酷，仲好後悔冇能力好好服侍當時患病嘅亡母，最後只能夠買即食海帶湯畀佢飲，呢種痛苦激發起Rain發憤。有觀眾睇完大讚Rain嘅特輯感人，仲話佢係做人子女嘅好榜樣。</p></body></html>