<html><header><meta charset="utf-8"><title>轆Book：Fiat500　POP一聲瘦身</title></header><body><h1>轆Book：Fiat500　POP一聲瘦身</h1><p>年中先Cute爆登場、贏盡唔少寵愛嘅Fiat500，話咁快又話換新Look，本來就以身形小巧見稱嘅佢，竟然仲要玩瘦身！左減右減，賣相更見簡約，為咗乜？咁就梗係想加多幾錢肉緊討你歡心啦！咁嘅時勢，慳得就慳，減磅瘦身，價錢又可以平多少少，Fans們肯定又心動多少少。<br><br>記者：黎頌詩<br>攝影：陳陶鈞<br>Model：Joanne</p><p>簡約Look出擊</p><p>雖則係玩瘦身，不過唔使擔心Fiat500POP會無晒睇頭，作為撒手鐧嘅可愛風格完全不變，再睇真啲，又果然係減咗磅。車頭鬼面罩上一條電鍍Bar首先成為減磅目標，Cute樣依舊，不過就更見亁淨簡約。車身一樣夠利落，原本車側一條有電鍍500標誌嘅裝飾線條一樣無得留低。POP版亦放棄咗鋁合金胎軨，轉用軨冚，不過個人覺得，比起Lounge版嘅多輻式跑味胎軨，現在嘅軨冚造型似乎更懷舊更可愛。令人覺得若有所失嘅係兩邊側鏡沒有用電鍍，轉成跟車身同色，似乎失去了一點古典味。瘦咗身嘅500亦都密實咗，因為唔開天窗啦！當然天窗呢項設備究竟會唔會令部車有分加？其實都好睇個人喜好。睇埋內櫳，放心晒，至冧賣相一樣Keep到。俏皮雙色座椅、卡通Feel嘅圓碌碌頭枕，仲有嗰個令人想起MINI嘅巨型圓錶板，全部都搵得到。</p><p>自動粗豪棍波感</p><p>瘦身只係搞個Look？錯！只係內櫳嘅改動唔畀你一眼睇穿啫，被省減嘅，大部份係內置設備；藍芽裝置、iPod接頭同恒溫冷氣，係咁多。咦，睇落軚環都「亁淨」咗！原來除咗唔用真皮之外，軚環上亦沒有了音響調校按鈕。好，同大家交代完500嘅「瘦身報告」，又要睇睇纖巧咗嘅佢有無影響「體能」。其實坊間賣可愛但性格火辣嘅車當然有，不過睇500嘅規格，100匹，加埋扭力131Nm，心諗，又係溫柔車仔格。實在估唔到，我試嘅呢架自動波，同揸過嘅各品牌車仔都好唔同，竟然好有粗豪棍波感！軚環同油門嘅反應都明顯好「到」，有別於一般加速反應稍慢嘅自動波箱，偏硬嘅避震更加令跑格現形，即使係自動波，駕駛嘅趣味感都相當突出。不可不提係，試車當日，車上坐住身為死硬派棍波支持者嘅攝影師哥哥，佢沿途意見多多，猛話好有Feel，然後，打聽價錢。問佢點解竟然想轉軚，佢大條道理：「女朋友揸得到，我又可以過棍波癮。」有Point！似乎，Fiat500嘅真正吸引力，並唔係局限喺外表。</p><p>規格</p><p>引擎：1,368cc直4DOHC<br> 馬力：100bhp/6,000rpm<br> 扭力：131Nm/4,250rpm<br> 傳動：5前速半自動波/6前速手波<br> 查詢：AutoSportiva（28778788）</p></body></html>