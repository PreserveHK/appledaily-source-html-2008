<html><header><meta charset="utf-8"><title>股災教訓官民 - 左丁山</title></header><body><h1>股災教訓官民 - 左丁山</h1><p>環球股災，散戶股民好容易變成住在「機構內」的投資者（institutionalinvestor）或跳出視窗（jumpoutofwindows），眼白白睇住自己啲現金流入坑渠，對住經紀（broker）講一句：「Iambroke（我冇錢咯）。」經紀回應話：「最衰係誤信信貸評級公司，Standard&amp;Poormakesyoupoor（標準普爾令你窮）！」算了吧，走入大熊當道嘅「注意熊出沒世界」，成為大熊點心便是。想想一九七四年，唔少股民入咗青山或者跳樓，歷史不過重演而已。<br> 見到國情專家Ｌ，問一聲：「國家坐擁一萬七千億美元外滙儲備，美國愁對十萬二千億美元國債，點解祖國唔出面救市，救吓Ａ股、Ｈ股，順便救埋港股？」<br> 專家Ｌ話：「你有所不知，中央去年嘅政策係『教育股民』，今年嘅政策係『教訓官民』，明白未？」唔明噃，願聞其詳。專家Ｌ再解釋：「中央認為中國中產階級仍然係少數，咁多中產熱衷炒股，必須教訓吓，等將來更多中國人富裕起來之後，唔會盲目炒股。況且炒股熱火會成為官商勾結、洗錢、貪污工具，高官識貪，芝麻官識搶，Ａ股大地震之後，呢排貪官先知道洗錢不成反遭套牢，慘過遊刑也。」</p><p>咁有深度嘅解釋，仍然難明。難道中央置股民於不顧？專家Ｌ話：「中國股民大部份係將餘錢炒股買股而已，佢哋唔怕套牢嘅。短炒變長揸，一樣得，唔會死得人。但另外一批投機人士裏通外國，與外國資金合作，引外資入中國，開人頭戶口炒股，佢哋套牢咗就會令啲外資慘受教訓。問佢哋以後敢唔敢再搞中國？」因有外滙管制，外資經非正式渠道入咗大陸，放在股票上，成為「非流動資產」，適逢祖家要撲水應急，確實焦急到死，飽受中國式教訓。專家Ｌ話中國唔會輕易幫美國脫險嘅，幕後要傾妥好多條件至得，譬如中海油以前要買UNICO，美國國會多多事幹，阻住唔畀買，現在仲唔趁機講明，以後中國要買邊一間美國公司，美國唔好再次阿支阿左！但又適逢喬治布殊已係全跛鴨，冇資格應承中國任何條件，等到奧巴馬上台先至算啦！</p></body></html>