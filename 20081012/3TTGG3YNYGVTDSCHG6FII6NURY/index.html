<html><header><meta charset="utf-8"><title>中環在線：盲人算命佬變蘑菇大王 - 李華華</title></header><body><h1>中環在線：盲人算命佬變蘑菇大王 - 李華華</h1><p>呢排太多令人垂頭喪氣嘅新聞，今日華華想講一個勵志故事。好多打工仔都想創業發達，浙江就有一個盲人算命師轉行種蘑菇，喺短短兩年間種出一盤生意，成為當地有名嘅「蘑菇大王」。<br> 據《中華工商時報》報道，浙江紹興上虞市有個盲人算命師叫何幼定，因為聽到阿仔篇題為《我的父親》嘅作文，形容佢嘅謀生手段，可能唔多光彩，所以算命師決定發奮創一番事業。三年前佢諗到種蘑菇，種落先知蘑菇唔易種，成本又高，搞完一大輪，第一批種出嚟嘅蘑菇竟然衰咗，蝕咗13萬人仔。佢痛定思痛，搵省農科院嘅專家求教，先至成功種出白蘑菇。</p><p>荒廢農田大搞農業</p><p>盲人推銷亦唔易，算命師話，除咗受同行敵視，仲得唔到客戶信任，不過因為佢唔服輸，終於成功將蘑菇推銷到紹興、寧波同杭州。之後盲人算命師見唔少農田荒廢，就包咗87畝田嚟種蘑菇，又種埋西瓜同菜，仲成功攞埋食品公司包銷合同，贏得「蘑菇大王」嘅稱號，𠵱家佢同搞餐飲管理嘅朋友開咗間農家樂餐廳。所以話啫，創業唔只要有腦，決心都唔少得。</p></body></html>