<html><header><meta charset="utf-8"><title>敏妮Talk：知識改變命運 - 溫敏妮</title></header><body><h1>敏妮Talk：知識改變命運 - 溫敏妮</h1><p>敏妮記得，之前喺呢個欄度提過一位年輕人，希望做到份工，可以好「他條」咁過日子，最緊要係冇壓力！敏妮聽完之後，都忍唔住搖晒頭。<br> 前幾日同位大學教財務學系嘅教授傾偈，佢對家陣呢一代嘅學生都係搖晒頭。教授雖然有番咁上下年紀，但心中仍然有團火，日日對住一班咁嘅學生，非常勞氣。<br> 佢同敏妮呻：「以前我做學生時，去聽talk，要一早到場霸位，預備紙筆螢光筆之外，支筆仲係有齊紅藍黑綠嗰啲四色筆，咁樣jotnotes先至清楚。不過，家陣上堂，啲學生大安旨意會有notes派，要佢jotnotes仲要預備埋白紙畀佢！」</p><p>買賣雙方糊里糊塗</p><p>教授除咗睇住班學生搖晒頭之外，佢近排最躁嘅係，見到一班上街嘅雷曼苦主。見到一班苦主大嗌銀行職員誤導投資者，佢就勁㷫。㷫嘅係一班攞咗財務策劃資格，或者銀行前線人員，都可能唔知自己sell嘅嘢，原來唔適合只係能夠承受低風險嘅投資者，咁就去sell。<br> 教授係教財務策劃嘅，㷫，純粹係出於愛之深，責之切。因為一班出嚟發表意見嘅議員政黨，可能連迷你債券係乜都唔知，裏面嘅結構、點解出問題嘅來龍去脈都未搞清楚，就出嚟搵一班銀行從業員做箭靶。</p><p>衍生產品非毒藥</p><p>教授好勞嘈話：「班議員又要出頭，但又話之前班銀行職員sell迷債時，苦主冇錄音，冇證據，好難告。OK，叫班sell過呢啲衍生產品嘅前線員工去考試，pass唔到嘅，即係唔識嘢，唔識嘢又去sell，仲唔係誤導！」當然sell嗰個要知自己sell嘅係乜，買嘅亦有責任了解自己投資啲乜。<br> 正如教授所講，衍生工具唔係洪水猛獸，更加唔係毒藥，衍生產品就係因應市場需要衍生出嚟，好似期貨咁，如果做運輸嘅，唔靠買入期油，佢點對冲油價一旦急升嘅風險呢？同樣窩輪期權都係用嚟對冲正股風險，只係有部份投機者當係賭具，令產品變質。<br> 敏妮成日講，賭唔係壞事，但最緊要知自己做緊乜。要知道自己做乜，最緊要就係教育。知識改變命運，雖然係老生常談，但亦係真理，投資者係時候反思。<br> 溫敏妮<br>  http://wanmanli.com/blogs/ </p></body></html>