<html><header><meta charset="utf-8"><title>敏妮Talk：有優惠唔好嘥 - 溫敏妮</title></header><body><h1>敏妮Talk：有優惠唔好嘥 - 溫敏妮</h1><p>股市咁波動，敏妮喺呢啲時世，都係買吓金，做吓短期啲嘅外幣定存穩陣。最近睇過一篇鄺美雲嘅訪問，佢話：「我明白手持現金很重要，尤其當你的財富被股票、物業綁死，是很痛苦。」雖然好多人都質疑點解佢咁富貴，但講得出呢幾句說話，都應該有投資智慧。<br> 敏妮相信股市、樓市嚟緊都會有大調整，中間可能會反彈，但呢個好可能係最後逃生機會，如果你好似東尼講，30蚊樓下買中移動（941）、有7蚊樓下嘅國壽（2628）同4蚊買嘅中遠洋（1919）就梗係唔使「逃生」。</p><p>反彈成為逃生機會</p><p>如果手上面冇呢啲咁靚價買返嚟嘅股，家陣咁嘅時世，敏妮都認同鄺美雲，手持現金好過。<br> 投資暫時冇好路數，但通脹年代唔投資，就算唔輸錢，儲蓄同樣會被蠶食。做生意唔能夠開源，惟有節流，慳得就慳。近期好多機構都大力推動環保，例如好多上市公司呼籲股東揀喺網上睇年報，家陣啲紙咁貴，就算唔喺環保着眼，淨係睇住盤數，都應該支持唔印咁多年報，慳番一筆。中銀香港（2388）之前就宣佈，如果日後放棄收通訊文件，就可以有西餅送。</p><p>企業環保個人慳錢</p><p>敏妮有個朋友好鍾意睇年報，除咗個別佢認為值得收藏，會keep住之外，由於佢住嘅屋苑，業主立案法團會定期安排回收商或者環保機構去收廢紙，所以佢會儲埋一次過賣畀廢紙回收商。據佢講環保機構就會計吓啲廢紙幾重，換番啲日用品。回收商就實際啲畀現錢，據聞一公斤大概可以賣個幾銀錢，一本年報以滙豐（005）嗰啲咁厚嚟計，大概一點幾公斤，儲得十本八本，都可以換到十零蚊。<br> 除咗年報，敏妮用緊嘅恒生銀行其實早幾年已經推出電郵月結單服務，當時為咗吸引客戶用呢個服務，所以畀咗啲優惠。近排就伸延到投資戶口，啲客呢個月登記揀電郵收投資通知書，就有新股手續費回贈，或者認購基金優惠100蚊，如果期內冇認購基金，都有廿蚊回贈。通脹猛於虎，有優惠唔好嘥。<br> <br>  http://wanmanli.com/blogs/ </p></body></html>