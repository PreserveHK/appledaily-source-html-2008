<html><header><meta charset="utf-8"><title>中環在線：楊玳詩花紅誤贈執董 - 李華華</title></header><body><h1>中環在線：楊玳詩花紅誤贈執董 - 李華華</h1><p>英皇證券（717）上個禮拜五出咗最新年報，華華梗要昅一昅，話晒舊年上市嘅英皇證券叫做07年新股王，上市首日股價急升近八成，07年累積升幅2.7倍，揮低掛牌當日升幅有1倍嘅阿里巴巴（1688）。<br> 即使今年市況轉差，但英皇證券股價由舊年上市至今，依然錄得八成升幅，公司舊年盈利錄得4594萬銀進賬，增長超過九成，跑贏好多人。&#13;</p><p>去年人工加13萬幾</p><p>楊受成二女、英皇證券揸fit人、董事總經理楊玳詩嘅人工亦有9%升幅，截至08年3月底，佢𢭃咗170.6萬銀，較舊年多13.7萬銀，當中薪金同花紅就分別有108萬同50萬銀。<br> 不過，今年英皇證券份年報都好唔小心，喺07年度董事酬金一欄，將楊玳詩嘅花紅同佣金，誤寫咗落執董陳柏楠度（下圖紅圈），華華諗，好彩只係董事酬金寫錯位，影響唔大啫，如果係綜合收益表上搞錯，都幾頭痕。</p></body></html>