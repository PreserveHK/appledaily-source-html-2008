<html><header><meta charset="utf-8"><title>歌后多悲慘 - 左丁山</title></header><body><h1>歌后多悲慘 - 左丁山</h1><p>以前寫稿界有一位大名鼎鼎嘅小生姓高，當今舞台劇界有一位好出名嘅春天高。呢日春天高在蘇浙同鄉會請食飯，起筷前係咁意講番幾句：「潤發哥哥有一句名言，佢好鍾意到影棚食飯盒，有飯盒食就表示有工開啦！我就好鍾意請大家食飯，請你哋食飯就表示我有project在手！」春天高謙啫，佢有時間與朋友吃晚飯嘅話，何須等到有工開至請？<br> 在座一位朋友話佢係藝術發展局委員，問春天高有冇申請藝發局資助，春天高一聽見就進入狀態，聲音提高半度咁講：「我哋申請過好多次，次次肥佬，藝發局話我哋搞商業化，唔係搞藝術，不符資格。其實係啲委員老爺概念不清，商業化與藝術係兩個不同層面。戲劇本身可以係藝術，但營運包裝方面可以係商業，兩者結合就可以在市場生存。你話Phantom係藝術還是商業？當然兩樣都係。香港有啲團體空談藝術，就一味向納稅人攞錢，藝發局唔批，佢哋就唔做，然後寫文章罵特區政府不培養藝術文化，無整體文化政策。我就唔同，以商業養藝術，藝發局唔畀錢我都捱住嚟做。」<br> 越聽越有火，但不無道理，「蘋果批」不妨批一批，班「蘋果批」老友相信會與一班「文化伸手作家」大打擂台！春天高今次有project，一共兩個，都係大膽之作，其一係搵歐錦棠一人演足全場九十分鐘嘅《死佬日記》，八月六日在理工大學賽馬會綜藝館開演，套劇由精通歐洲歌劇嘅陳鈞潤繙譯自RobBecker嘅百老匯長壽棟篤笑。另一套係由劉雅麗個人唱足、演出嘅《蔓珠莎華》，以梅艷芳三十二首金曲刻畫一代歌后的傳奇一生，七月三十日開始，共演七場。<br> 有朋友問春天高：「唱阿梅三十二首歌，係唔係影射佢？」春天高話：「並無此意，我研究過梅艷芳、周璇、法國歌后EdithPiaf甚至加埋鄧麗君嘅人生，發覺有好大共通點，就係小時坎坷，唱歌支持家庭，青年時走紅，愛情失敗，遇人不淑，英年早逝，結局悲慘，好令人唏噓感慨，《蔓珠莎華》用梅艷芳金曲表達歌后一生，只係形式啫，並非故意影射。」</p></body></html>