<html><header><meta charset="utf-8"><title>「重建」奧運氣氛 - 陳也</title></header><body><h1>「重建」奧運氣氛 - 陳也</h1><p>不怕雷劈電閃也要冒雨通宵輪隊，香港人並非愛國盲丙，計過條數，炒賣奧運鈔票絕對賺頭而不會蝕尾。香港人愛國愛得這麼數口精，針對他們的性格，奧運馬術賽不難營造習近平副主席訓示的「歡樂氣氛」。首先向沙田居民派籌，讓他們參加「奧幣」大抽獎，以平息沙田師奶無碇晾衫焗住穿霉罨味衣服出街的怒氣。收買師奶很重要，事關她們日哦夜哦，家裏得個嬲字，有閒心捧奧運場都幾難。至怕師奶怨火太重，像汶川高危的堰塞湖，政府唔醒目及時排洪的話，沙田區隨時成為家暴爆破點，奧運期間，日日做頭條的，不是斬死全家跳樓，就是密室開冷氣煲粥一鑊熟。<br> 政治沒有免費午餐，要奧運搞得好睇就必須早午晚三餐破天荒益街坊。既然曾德成落實市政文娛場館免租任玩三個月，不妨再下一城，凡捧馬術賽者，一律獲贈免費飯盒半年，又跟盛智文合作，請晒觀眾免費睇「九華鱘」，年底還有機會遊一次廸士尼。政府賣大包，點都唔使一百億或者二十億，「重建」奧運祥和歡欣氣氛話咁易。奧馬不是巨星匯，曾德成不是盧維思，冇可能揹鑊。去馬啦。</p></body></html>