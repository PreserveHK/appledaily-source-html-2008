<html><header><meta charset="utf-8"><title>一周兩件：金利來點睇都抵博 - 錢雋</title></header><body><h1>一周兩件：金利來點睇都抵博 - 錢雋</h1><p>港股橫風橫雨，市場要錢唔要貨，金利來（533）係極佳例子，短短三個月，跌咗43%，點睇都抵博。金利來主打地區喺祖國，地區業務比重超過70%，核心成衣零售業，已經有內銷因素撐住。又集團喺梅州嘅住宅項目，預售以嚟，已經出售過半面積，兼可望喺08年度（12月底止）入賬。再加埋呢個祖國房地產，又為金利來帶嚟一筆額外盈利，集團08年度純利，應該睇好。<br> 撇除非現金性收益，金利來08年度嘅實際盈利，係咁意升30%，上到2.4億銀，預期PE都係6倍幾。又集團淨係keep住上年度每股12仙息，息率回報都講緊8厘水位，吸引到爆。<br> 再講，金利來經呢期一插，技術指標超賣到不得了，就當技術性反彈，都抵博。以金利來8倍預期PE做目標，講緊要升33%，上番兩蚊水位，而目標價息率，仍然高企6厘，仲係好吸引。</p><p>寰宇短打博升兩成</p><p>寰宇國際（1046）上個月尾，受可能賣盤消息刺激，一支箭咁升咗1倍。但賣盤唔成，寰宇股價打回原形，跌番落半年低位。要咁睇，寰宇市值唔夠兩億銀，業務財政又亁淨，好有做殼股或者變身條件。又就算集團日後無打算再傾，但現價（9仙）仲低過每股淨現金值0.102元，相對NAV0.19元嘅折讓，亦超過50%，又係殘到爆。呢轉短打，冷吼寰宇，博升20%到0.108元，目標價都係高過每股淨現金值少少，絕對安全。</p></body></html>