<html><header><meta charset="utf-8"><title>TouchScreen塗鴉</title></header><body><h1>TouchScreen塗鴉</h1><p>當數碼單鏡做到4千零蚊部，卡片機又該何去何從？玩嘢囉！BenQ最近新返一部T850，繼承該系列玩TouchScreen畫相塗鴉，玩味十足，新加類近iPhone嘅掃芒感應系統，捽住嚟睇相、畫個圈就局部放大，唔知遲吓會唔會玩埋3G版呢？<br><br>記者：朱崇德<br>攝影：伍慶泉<br>ImageGirl：Eurice</p><p>3"觸屏相片任畫</p><p>BenQ出DC一向予人玩味十足，今次T850直情玩大佢！$1,980入門機價錢，但玩上800萬像素CCD配PentaxSMC三倍光學變焦靚鏡，基本功架幾齊備，不過翻轉機背你會發覺冇乜按鍵，因為佢使用了3"特大號觸屏，功能選項全以OnScreen設計，令操控及機身設計更簡約。<br> 不得不讚係佢個相片塗鴉功能，簡單理解可以當佢內置咗Windows小畫家，影完靚相可以隨意寫字、畫公仔、加相框；驚破壞原相？佢其實有個「另存新檔」功能，咁就唔怕啦！另外T850還加入了DC上首見的圈相局部放大功能，只要用Stylus圈起想放大範圍，佢就會按需要而作出1-12倍放大，而且認位仲相當準確㖭！</p><p>極高速1秒12連拍</p><p>T850雖然好玩嘢，不過唔代表佢做唔到嘢！除P、AMode之外，機身仲內置有上30種場景拍攝模式，由背光、夜景人像，甚或涓絲狀瀑布、寵物到食物都有，想得幾周到；但就個人喜愛，都係佢個1秒12連拍，雖然相片成像會由最高800萬像素迫降至200萬，不過快門反應相當好，而且畫質相當穩定；記者試拍一粒小石掟落水，由石在半空、濺起如皇冠狀的水花，到最後回彈起珠珠形水柱完全拍晒，仲要一Take成功，果然厲害！</p><p>Profile</p><p>CCD：800萬像素<br> 變焦：3X光學<br> LCD：3"（23萬像素/觸屏）<br> 儲存媒體：SD、SDHC<br> 電源：720mAh鋰電池<br> 影片：640×480、320×240<br> 體積：91×59×16.9mm<br> 重量：120g<br> 查詢：BenQ（23306929）</p></body></html>