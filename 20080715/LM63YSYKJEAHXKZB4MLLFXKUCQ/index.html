<html><header><meta charset="utf-8"><title>豪華MPV　孖住八座上</title></header><body><h1>豪華MPV　孖住八座上</h1><p>行貨Alphard被稱為豪華陸上行宮，未到港啲定單已經多到數唔晒，平衡進口商梗係唔執輸，你入七座我就入八座，仲要打孖上，斯文運動兩款兼備，裝備價錢大鬥法，漁人得利，精明格吓價，慳得嚟又可以豪嘆㖭！<br><br>記者：梁美甜<br>攝影：陳盛臣<br>模特兒：Enrica</p><p>Keep豪加多個位</p><p>行貨Alphard350賣到唔夠貨，水貨商都唔弱，以一招全港首部八座位Alphard3.5X應戰；七座與八座位最大分別在於中排座位嘅配置，八座Alphard中排棄用行貨版入面嘅獨立CaptainSeat，而改用一排過嘅BenchSeat，最巴閉係保留咗七座嘅Ottoman按摩椅，可惜只限一張，孖住Massage都唔得。改椅增加載客量之餘仲人人一座位，個個都坐得咁舒服，無改多用途以及高度實用性嘅本質。咁豪華度會唔會大減？答案係：No！豪華可以話係Alphard嘅根本設計，加多一個位又點會削弱佢嘅本性呢！全電動遙控趟門、側鏡指揮燈、ParkingSensor、車廂內劇院式LED反射燈光、Xenon頭燈等等一應俱全。</p><p>坐多一個無礙表現</p><p>八座Alphard依然沿用3.5公升V6引擎，懸掛及輪胎尺寸亦與七座相若，輸出馬力達280匹及轉數達4,700rpm時輸出最強扭力達35.1kgm，比上一代提升不少，所以就算八座版Full-load坐足八人，一樣有氣有力，而且Alphard以保母車或老闆車為主，好少坐得晒咁多人，於是乎大家不難發現Alphard周不時喺馬路上飛馳，280匹坐一兩個人仲唔有力水飛咁快咩！據廠方公佈，3.5公升車大約每公升電油行9.5公里左右，即每公里約$1.8，算慳油喇！</p><p>Alphard3.5X規格</p><p>引擎：3,456c.c.V6DOHC<br> 馬力：280ps/6,200rpm<br> 扭力：35.1kgm/4,700rpm<br> 傳動：6前速自動波<br> 查詢：富利堡汽車（23330747）</p><p>同場加映<br>Vellfire2.4　八人齊跑</p><p>同步到港仲有八座入門版嘅Vellfire，身為Alphard嘅姊妹動感版，車頭大燈分上下兩層，連大泵把同埋擾流，無疑比Alphard更具動感同活力。八座Vellfire中排同樣換上一排過嘅BenchSeat，三個人坐晒喺度都唔會覺得逼，若然加配天窗，令內櫳更有空間感兼可以曬埋月光就更加正！據知引入嘅Vellfire有幾個型號及顏色，深紫色係專色，新近更有珍珠白㖭！</p><p>Vellfire2.4規格</p><p>引擎：2,362c.c.直4DOHC<br> 馬力：170ps/6,000rpm<br> 扭力：22.8kgm/4,000rpm<br> 傳動：7前速自動波</p></body></html>