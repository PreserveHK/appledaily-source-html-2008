<html><header><meta charset="utf-8"><title>蒲上樓（3）：Cafe機竇</title></header><body><h1>蒲上樓（3）：Cafe機竇</h1><p>旺角勝在就腳，半夜三更搵車返屋企都唔難，所以夜一夜都咁熱鬧。上Cafe真係好好Hea，叫杯Drink坐成晚，開埋飯亦得，有冷氣嘆有電視睇，最正係成班Friend一部PSP在手，癡癡呆呆坐埋一枱打「芒亨」打通頂，屋企，仲記得返咩？<br><br>記者：王震遠<br>攝影：譚盈傑<br>模特兒：Shanna、Pheobe@StageModels</p><p>MK篇<br>1.型爆吊燈</p><p>「GoDutchCafe」用橙色做主調色，好襯Cafe名個「Dutch」字，中間盞吊燈型到爆，人氣旺唔算好嘈，卡位幅牆仲掛番部電視機，任睇唔嬲。<br> <br> （旺角登打士街43H登打士廣場10樓2,3,5,6號/35425222）</p><p>芝士煙肉雞柳配天使麵$68，煙肉釀入雞柳，大廚睇實火候，包保天使麵唔會變腍。</p><p>2.幫你叉電</p><p>個人認為「i-blue'zCafe&amp;Lounge」最正係嗰幾張軟腍腍梳化，坐得相當舒服，晚晚都有幾班PSP友煲機，Join埋一齊以機會友啦，店方仲提供免費叉電，唔使驚打機打到無電啦。<br> <br> （旺角登打士街43H登打士廣場5樓全層/23850100）</p><p>至尊煙鴨胸焗飯$38，用壽司飯做焗飯，加鴨胸伴芝士碎焗，隔幾張枱都聞到飯香。</p><p>3.長梳化好坐</p><p>「DoubleCafe」，中文叫「孖啡」，果然夠心思。裝潢用啡色做主打，襯到個Cafe名一絕，尾尾張長梳化最正，有埋落地玻璃睇到街景，十幾人排排坐一齊打PSP，爽呀。<br> <br> （旺角彌敦道577號高氏大廈4樓/82088638）</p><p>黃金奄列蛋包飯，晚餐包一杯$30以下飲品$68，蛋包炒飯、腸仔、蟹柳，番茄切成蝴蝶形上碟，贏賣相。</p><p>4.有歌仔聽</p><p>「NewCafeDay&amp;Night」環境安靜，自己懶型匿埋一二角靜靜睇書得，呼朋喚友打PSP都得。牆身掛滿店主幫客人寄賣嘅掛畫，添幾分藝術氣息，間中有專人駐場彈音樂，採訪當晚撞正Don哥仔彈琴，都OK好聽㗎。<br> <br> （旺角彌敦道570-572號基利商業中心19樓/23321088）</p><p>薄荷朱古力$45，用荷蘭入口可可粉配美國朱古力漿，加忌廉入口香濃滑。</p><p>5.夠嘈夠熱鬧</p><p>「LeCafe」最正係有個Projector全日直播電視，睇埋《法證先鋒II》送飯都仲得，兩個用玻璃門間開嘅VIP房都要讚，大班Friend霸房玩PSP，蒲味好重，氣氛好熱鬧。食物質素都唔弱，意粉、小食統統見得人，坐番兩三日，包你識到朋友仔。<br> <br> （旺角彌敦道570-572號基利商業大廈2樓202室/27716202）</p><p>甜蜜蜜雞翼$32，搽蜜糖炸到脆卜卜，再搽多浸蜜糖汁上碟，果然甜蜜蜜；羅馬焗雞扒$78，淋意大利汁加芝士焗，好香。</p><p>左起日式抹茶雪糕紅豆冰$50，紅豆新鮮，粒粒有咬口；Rolex$42，芒果汁加柚子，再加香滑忌廉，味道少少酸；薄荷朱古力$41，朱古力含量80%，味道濃厚。</p></body></html>