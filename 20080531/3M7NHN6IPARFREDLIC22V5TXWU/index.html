<html><header><meta charset="utf-8"><title>我最Fit<br>樂天知足自然靚　曾華倩碌齡浸牛奶抗衰老</title></header><body><h1>我最Fit<br>樂天知足自然靚　曾華倩碌齡浸牛奶抗衰老</h1><p>現年42歲的曾華倩，活力十足，她覺得在這個年紀而言，很滿意自己的狀態，不過女人唔補好易老，所以她除了注重健康飲食外，更注重個人儀表，酷愛打保齡球的她，有空更會浸牛奶spa減壓。要人靚樣甜，當然少不了保持樂天心境，知足常樂便是她的座右銘。<br>採訪：陳寶明</p><p>曾華倩天生纖瘦身材，剛出道反而肥嘟嘟，圓潤的babyfat嘛！不過長大了，經過歲月洗禮，無論外表內在也有改變，其中她的保養之道是靠適量運動。近日她雖忙着主持無綫節目《眉精眼企》及無綫生活台的風水節目《玄學天王》，但提到做運動，原來華倩一直喜歡打保齡球，這個運動她多年未變。</p><p>打保齡姿勢靚</p><p>訪問那天華倩帶來私家波鞋及私家波，儼如一個保齡球專家，筆者對她抱有懷疑態度，於是她立即露兩手，展示其實力，果然有姿勢有實際。華倩笑笑口說：「打保齡球不過不失啦！如果真係再努力練番，相信都唔錯㗎。不過最好搵個好似劉德華咁型嘅教練，咁就快上手，因為到𠵱家都未搵到，所以咪未學到最高境界囉。」<br> 為何對保齡球情有獨鍾，華倩說：「最緊要係唔使受天氣限制，一年四季都玩得，而且係比較斯文嘅運動，唔使同人有身體接觸，自己一個人玩到，同朋友一齊又得，最緊要姿勢優美嘛！」<br> 華倩覺得太劇烈的不適合她，因為她不是運動型的人，運動量少的項目已經足夠。筆者笑她打保齡球可以嘆冷氣，又不用曬黑，她卻甚為認同說：「你知唔知曬黑對皮膚唔好，我自己勁曬之後會出雀斑，而且皮膚會亁燥，為咗要出鏡都唔能夠曬得太黑，唔係會好難上妝。」</p><p>勤力護膚保養</p><p>華倩認為儀容很重要，尢其樣子若不好好保護會容易衰老，有時她為了曬太陽也頗花心思。她曾經試過去曬太陽燈，因為又快又方便，不過她只是露出雙腿來曬，上身及頭部會用毛巾包到實，她說：「我對腳好白雪雪，有時到夏天希望曬黑少少，不過曬完之後只係紅卜卜，好快又變番白。」她又發揮其搞笑本色，指自己是白底不是黑底，並以過來人身份說到狂曬後的護理：「一定要補濕，記得做重水份面膜。」<br> 提到皮膚是最容易被出賣真實年齡的重要因素，故華倩也甚重視皮膚護理，每兩周便浸一次牛奶spa（水療），她之前為一間科技美容院擔任代言人，這樣正合她意，她賣花讚花香說：「我通常會浸牛奶spa，佢嘅好處係對皮膚滋潤，令血液循環，有助抗衰老，仲可以排毒㖭。」她覺得最好在牛奶中加添海鹽及香薰，因為可以紓緩疲勞。</p><p>做人但求開心</p><p>華倩續說：「有時工作好攰，要諗方法驅除疲勞，鬆馳神經，日日都要用腦諗嘢，所以要令自己醒啲，而且浸spa係一種享受，一個人靜靜地唔使諗嘢，做嘢咁辛苦要識得幫自己減壓。」<br> 浸完spa一身鬆，接着要繼續努力護理手及足部，做藝人對儀表特別小心保護，這便是形象，華倩覺得完美的人，不能只是樣子及打扮入時，反而一般人很容易忽略手足護理，應該花點時間研究。華倩說：「個樣幾靚，手腳唔靚都冇用，我呢個年紀嚟講，𠵱家嘅狀態已經好滿意，心境係會直接影響一個人嘅外表，可能我係天生樂天派，又鍾意笑，有啲唔開心事咪用阿Q精神面對，咁好快又過去，或者我係個好易放得低嘅人，做人但求開心，知足常樂，人自然會靚啲啦！」<br> 攝影：林德雄<br> 場地提供：香港保齡球城、艾卡美科技美容、NAILCLUB</p><p>手足護理三部曲</p><p>拿手湯水：日日煲住家湯</p><p>曾華倩自言是飯桶，因為無飯不歡，不過她絕對不是放縱大吃口喝之人，為了keep住110磅，她實行少肉多菜，而且清淡為主，盡量避免出外用膳，因為不想食有味精食物，除非約了朋友則另計。講到至愛住家靚湯，華倩每日都會煲湯，在眾多湯水中，她最喜歡是西洋菜湯。</p><p>西洋菜湯</p><p>材料：<br> 西施骨（因為少肥肉）<br> 西洋菜、南北杏<br> 蜜棗<br> 陳腎<br> <br> 做法：先將配料放入水中煲滾，約半小時，放入西洋菜，再煲約兩個半小時，即可飲用。</p><p>竹蔗茅根水</p><p>材料：<br> 竹蔗<br> 茅根<br> 馬蹄<br> 紅蘿蔔<br> 冰糖<br> <br> 做法：材料放入水中煲三小時，炎熱最宜飲用，能清解熱氣，可凍飲或熱飲。</p><p>食得精明：最愛士多啤梨</p><p>曾華倩覺得生果中能吸收不同維他命，同樣是有保健作用，她一向對甜品的興趣不大，不過卻甚鍾情生果，因為每一種生果也有其功效，但香蕉則不宜吃太多，她試過小時候一次過食五隻香蕉，結果卻引致發燒。<br> 華倩推介吃士多啤梨、橙、奇異果和香蕉。士多啤梨有排毒作用，熱量不高，豐富維他命C及抗氧化，註明若是日本出產更佳，因為較甜美多汁。橙可補充維他命C，奇異果對皮膚有益，香蕉則有助腸胃舒暢。&#13;</p><p>清淡少油餐單</p><p>早餐：<br> 麥皮一碗（加少許煉奶）<br> 麥包一片（小量牛油）<br> 一杯鮮奶（高鈣低脂奶）<br> <br> 午餐：<br> 米粉一碗，可配任何餸菜（米粉較少油）<br> 初一、十五茹素（有助排毒清腸胃）<br> <br> 晚餐：<br> 清蒸魚+炒菜+住家靚湯+白飯<br> <br> 曾華倩提供</p><p>有情歲月：情路崎嶇乖仔大晒</p><p>曾華倩在加入無綫電視藝員訓練班後，即與梁朝偉相戀，當時是圈中公認的一對，不過由於兩人性格各走極端，關係一直糾纏不清，曾多次離離合合，至88年正式分手。其後曾華倩曾分別與騎師鄭仲謀及陳庭威拍拖，但兩段情最後都未能開花結果。</p><p>姊弟戀傳告終</p><p>96年，華倩與拍拖四年的商人林肇基結婚，三年後誕下兒子林浩賢，可惜02年兩人因性格不合離婚。05年4月，無綫小生馬國明獲邀擔任曾華倩及李力持主持的電台節目《你真超人》嘉賓，即傳出二人撻着並發展姊弟戀，去年更合拍劇集《古靈精探》，但今年初傳出因曾華倩兒子不接受兩人戀情，兩人最終分手收場。</p><p>入行25年多才多藝</p><p>42歲的曾華倩83年考上無綫電視藝員訓練班，同屆還有吳君如、劉青雲及劉嘉玲等，至今已入行25年，當中她曾做過兒童節目主持及拍攝劇集，最為人知是多年前與梁朝偉的一段情。</p><p>娛童娛己</p><p>畢業後即順利加入無綫任兒童節目《430穿梭機》主持，與周星馳、藍潔瑛及龍炳基等合作。</p><p>情投偉仔</p><p>在加入藝員訓練班後隨即與梁朝偉擦出愛火，曾合拍不少劇集包括《新紮師兄》，兩人交往六年後分手。</p><p>古裝省鏡</p><p>備受重用的曾華倩於87年拍攝古裝劇集《靜待黎明》，造型嬌俏，同劇演員有劉青雲及陳敏兒。</p><p>多才多藝</p><p>89年拍攝處境喜劇《公司三文治》，與吳鎮宇合作，當時她已與梁朝偉分手。</p><p>夥拍視帝</p><p>02年離婚後，曾華倩再度活躍娛樂圈，去年與視帝郭晉安拍攝劇集《古靈精探》，收視不錯。</p></body></html>