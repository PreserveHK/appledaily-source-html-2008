<html><header><meta charset="utf-8"><title>特別調靚色彩　誘選購推介牌子<br>全高清電視促銷有陷阱</title></header><body><h1>特別調靚色彩　誘選購推介牌子<br>全高清電視促銷有陷阱</h1><p>【本報訊】高清數碼廣播如火如荼，北京奧運又殺埋身，全高清電視機紛出籠，消費者如何選擇？有影音專家踢爆，消費者選購高清不要盡信電器店職員推介，因部份店員為促銷某牌子電視機，會特別調校搶眼色彩吸引客人，甚至調差其他牌子。認清電視機基本質素好與壞，還看三招：檢視電視機的細緻度、動態解像度及可視角度。　記者：蔡朗清</p><p>亞洲高清協會幹事李柏權指出，高清年代買電視機當然選擇全高清電視機，主要是Plasma及LCD薄屏電視，「Plasma電視機畫質比LCD機優勝，但LCD唔同嘅尺寸多啲。日本機質素最穩定，韓國機較次。」</p><p>三招分辨質素好壞</p><p>李稱，消費者到電器店選購全高清電視機，往往着重畫面色彩、影像是否清晰，這便大錯特錯。因各大品牌為搶客，會將陳列電視機的畫面調到最搶眼，「有啲店員特別將促銷牌子嘅對比度、銳利度、顏色咁推到好盡，所謂櫥窗效應，霎眼睇好靚，長期睇會好攰，有啲店員甚至調差其他啲機。」李柏權教路，分辨全高清電視基本質素好與壞，主要有三招：檢視電視機細緻度、動態解像度及可視角度，「部機得就得，唔得就唔得，冇得調校。」<br> 「所謂細緻度，好似電視畫面嘅靚女行沙灘，記住唔好睇個靚女，應該要睇啲沙，比較唔同電視機啲沙粒，邊部清晰啲。」動態解像度是指畫面影像移動的時候，會否出現模糊不清，「睇吓畫面人物大頭，移動嗰陣都好清，表示呢部機質素好。」至於電視機可視角度越大越好，「有啲電視機正面睇好靚，側少少睇就好唔掂。」<br> 李補充，現時數碼廣播高清解像度是1080i（隔行掃描），全高清電視接收有關訊號，會轉為1080p（逐行掃描），「電視機倍線做得唔好，畫面會出現狗牙，試機嗰陣留意。」選擇高清電視機尺寸標準，是觀看距離是機身高度的三倍，「好似42吋機高度約20.5吋，觀看距離係5呎。不過，細路仔睇會覺大啲，老人家嘅眼球會追唔切畫面，而女士們大多數抗拒大畫面，距離標準可加大至機身高度嘅四、五倍。」</p><p>專家教路：如何將高清調到最正</p><p>高清電視機的反差、光度、銳利度及顏色都是出廠前設定，一般調得較「盡」；消費者如何調校合乎標準的畫質？李柏權教路說，調校反差時，可以利用有水花的畫像作試點，調到最光後慢慢調低至水花細節剛清晰便可；調校亮度則以利用畫像的黑位作試點，調至最暗後慢慢調高至黑位細節剛清晰即可。<br> 調校銳利度一般人以為推得越高畫面越清晰，這是錯誤的觀念，「銳利度只係用電子方式令畫面清一啲，推得過高會出現雜訊，嚴重甚至物件綑光邊，應適可而止。」<br> 電視機標準顏色色溫是6500k，靠肉眼調校比較困難，需由專人以儀器調校，「要自己調，要好有心機調到睇電視、電影啲顏色同樣都正常，唔會話睇電視好啲，睇戲走晒樣，色溫大約調到6500k附近。」<br> 本報記者</p></body></html>