<html><header><meta charset="utf-8"><title>愛美神Vs海神Vs車神</title></header><body><h1>愛美神Vs海神Vs車神</h1><p>瑪莎拉蒂Maserati三叉戟標誌係海神標記，品牌旗下全新運動型旗艦跑車GranTurismoS日前曝光，海神三叉戟如浮雕一樣鑲喺黑色鬼面罩之上，散發濃濃拉丁魅力，連愛美神黎姿及車神關兆昌都為之傾倒。<br><br>記者：梁美甜<br>攝影：伍慶泉</p><p>新極速王登場</p><p>GranTurismoS以瑪莎拉蒂超級跑車新旗艦姿態推出，絕對可以用萬眾期待嚟形容。新車發佈會當日，全黑型格GranTurismoS破幕而出，駛至眾人面前一幕，氣勢十足，加上車上嘅原來係賽車手關兆昌Charles同愛美神黎姿，海神、愛美神，再加埋車神，一絕！<br> 最意想不到嘅反而係咁多搞作都無搶黑色GranTurismoS嘅風頭。愛車之人如我都唔例外，依然被神秘具型格嘅新車吸引住，Cool到暈。怪不得「香車美女」都以車先行，美如愛美神都自身不保，情迷拉丁海神啦！</p><p>新技術Manual快過Auto</p><p>新車配備源自Alfa8C、並加以調校嘅4.7公升V8引擎，令GranTurismoS馬力輸出高達440匹，比上一代GranTurismo多出35匹，速度上冠絕瑪莎拉蒂旗下所有車款，由0至100公里加速都只需4.9秒，無怪乎能突圍而出成為新旗艦啦！全新技術MC-Shift軟件絕對係GranTurismoS最受注目之處，MC-Shift負責管理車身內置軟體同埋獨特嘅硬體設施以保證車身最佳嘅換檔性能，即係話喺手動模式之下，都可以轉波神速，快過自動波！</p><p>規格</p><p>瑪莎拉蒂GranTurismoS<br> 引擎：4,691c.c.V8<br> 馬力：433hp/7,000rpm<br> 扭力：490Nm/4,750rpm<br> 傳動：六前速半自動波，後驅<br> 尺碼：4,881×1,915×1,353mm<br> 軸距：2,942mm<br> 車重：1,880kg<br> 查詢：快意汽車（35210183）</p></body></html>