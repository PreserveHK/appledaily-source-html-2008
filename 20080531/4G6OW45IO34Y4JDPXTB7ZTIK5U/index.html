<html><header><meta charset="utf-8"><title>劣評如潮<br>股民狂轟好心做壞事</title></header><body><h1>劣評如潮<br>股民狂轟好心做壞事</h1><p>本報接獲四名資深股民投訴，均異口齊聲地認為以競價方式進行的延時交易時段（延時交易），是「好心做壞事」，新制度更有助大戶「以本傷人」地在末段10分鐘推高股價「造市」。其中三人更要求取消有關措施。<br> 「香港變成澳門賭場，股價好似賭大細咁，我唔會再玩股份。」投資組合逾百萬元、已退休在家炒股賺使費的鄧先生認為，6月份港股應轉淡，故昨日已按部署清倉，「對大戶造市好心淡，以往MSCI指數調整，指數基金係要掃貨，但股價都唔會偏離得咁離譜，大戶有心郁高股價，股市變成賭場咁滯。我認為，競價方式應該叫停，否則我短期內會離場。」他續稱，有朋友昨以6元沽空中渝置地（1224）5萬股，但最後10分鐘竟飆至8.02元收市，「輸到跳樓咁滯，唔知點算」。</p><p>技術走勢蕩然無存</p><p>任職文員的郭先生認為，競價方式對散戶極不公平，他昨以2.92元買入湖南有色（2626）1.4萬股，「股價成日上落唔多，但最尾10分鐘竟被大戶質低至2.61元收市，跌足10.6%。我喺競價時段掛2.5元追貨，又買唔到，見到部份買賣雙方來自同一大戶，根本佢哋玩晒。」他指出，競價方式令技術走勢蕩然無存，並可能導致股災，拖垮香港金融市場。</p></body></html>