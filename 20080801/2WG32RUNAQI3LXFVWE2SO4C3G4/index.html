<html><header><meta charset="utf-8"><title>1,430公升尾廂同級最大　玩遼闊</title></header><body><h1>1,430公升尾廂同級最大　玩遼闊</h1><p>明明同車系，但就係都要遲過人上場，點解？咪就因為受歡迎囉！AudiA4全車系都嚟個改頭換面，繼之前嘅A4房車1.8同3.2quattro相繼上場之後，等到頸都長嘅Avant旅行車終於推出，大隻咗型仔咗更以同級至大嘅尾廂姿態出場，容積暴增至1,430公升喺同級車中算最大，實在唔講得笑！<br><br>記者：梁美甜<br>攝影：王文忠<br>模特兒：Enrica&#13;</p><p>8個波一樣柔順</p><p>既然秉承Audi高科技傳統，新車內外裝置當然要掂，全線車系都用上型爆LED日照輔助燈，就算喺夜晚，離遠成條街都吸引到周圍目光，搶眼度高企到暈。可惜呢項標誌性配置並非Standard配件，屬$11,300選購式Option，40萬買架車，唔爭在囉。<br> 新車最正係同A4房車版一樣，有Avant原廠Standard都有嘅8前速Multitronic波箱；以往Multitronic又係選購項目，所費不菲，今次預裝埋畀你，兼具敏捷順滑轉波功能，升波拖波都Smooth過人！<br> A4車系喺歐洲仲有唔少棍波車款，所以Avant版一樣配有全新Electro-machanicalParkingBrake同埋AudiHoldAssist兩大停車系統，啓動後可避免斜路溜後，不過對港版嘅自動波嚟講，效果就唔係咁大喇。</p><p>大而輕量　慳玩得起</p><p>好多朋友都知我偏愛SUV車型，A4Avant並非SUV車卻仍然得我歡心，好簡單，因為素來都喜歡Audi車形夠Sporty同Charming，內裝又夠前衞，配置多項科技裝置方便好用又夠Cool，新車依然保留以上種種優點，有咩辦法唔繼續偏心呢！<br> 全新A4Avant車身較之前闊咗兼加長咗120mm，長達4,703mm，咩都多咗大咗但重量居然少咗，全因輕量化兼用鋁合金懸掛所致，足足輕10%，加埋全新空調系統幫手降低耗油量，整體慳唔少油；咁都未夠，最犀利莫過於號稱同級最大容積嘅尾廂，未變身之前容積達490公升，已經較之前為大，若然將後排摺埋，總容積更高達1,430公升，差不多成千五公升容量，出埠放晒兩個人、兩套篋都絕無問題，都咪話唔誇張！而後排座椅更可以因應需要而作出3、q、全面摺叠模式㖭！「都放唔落張梳化！」你真係諗住用部幾十萬嘅德國車嚟搬屋？Call車喇唔該！拗頸Downgrade自己有咩為呢，旅行車當然係閒時同Honey或成班朋友、屋企人郊遊，甚至出埠掃貨玩下㗎喇，咪掃興！</p><p>規格</p><p>引擎：1,798c.c.直4TFSI<br> 馬力：160hp/4,500-6,200rpm<br> 扭力：250Nm/1,500-4,500rpm<br> 傳動：8前速Multitronic無段自動波，前驅<br> 查詢：合廸汽車（25281862）</p></body></html>