<html><header><meta charset="utf-8"><title>「將快樂建築喺人哋痛苦上」<br>Hit人榜：嘉良鬧鎮宇爆料為杏兒出頭</title></header><body><h1>「將快樂建築喺人哋痛苦上」<br>Hit人榜：嘉良鬧鎮宇爆料為杏兒出頭</h1><p>羅嘉良回巢主演的無綫新劇《當狗愛上貓》，上周首播平均收視29點獲182萬人捧場，成績不俗。吳鎮宇不知攞景還是贈興，早前自爆有女藝員向他哭訴拍戲靠關係而非靠演技，令劇中女角胡杏兒驟成嫌疑犯。<br>倒是杏兒反應淡然，鎮宇踩一腳加網民繼續狂插演戲浮誇，她懶理，「唔可以要所有人都鍾意你」。嘉良充任苦海明燈，直言她演戲勤力弊在用錯力，但又為她抱不平，指鎮宇將自己的快樂建築在別人痛苦身上，反不及杏兒包容，勇於面對各類惡搞批評。　撰文：朱倬誼</p><p>羅嘉良和胡杏兒在六年內三度合作，先後合演劇集《流金歲月》、《婚姻乏術》及播映中的《當狗愛上貓》，二人由《流金》兄妹變《貓狗》戀人。<br> 六年人事幾番新，杏兒由昔日黃毛丫頭躍升花旦，但自從她在《亂世佳人》及《太極》中兩扮喊包，經常五官扭曲演繹慘情戲後，網民即群起惡搞，對她演技批評多多，甚至將她與「哭相怪石」相提並論，實在有點慘情，杏兒卻說：「喊係咁嘅樣，唔通仲好靚咩？佢哋有邊個唔『隊』？個個都『隊』㗎啦，冇法㗎，又唔代表全香港嘅人，唔可以要所有人都鍾意你。」</p><p>論演技　拿揑不準過咗火</p><p>這天杏兒和嘉良一起接受本報專訪，對於杏兒這位小師妹的演技，身為師兄兼三屆視帝的嘉良衷心直言，評價有彈有讚。<br> <br> 羅：羅嘉良　胡：胡杏兒<br> 羅：做演員最緊要用心去演，年月之後，人哋會有評價，你到底有冇努力過，人哋係會知道。再合作嘅杏兒，同以往一樣都係咁勤力、咁努力，進步咗好多，但佢演戲有啲所謂嘅錯誤，係我哋以往都有犯嘅，就係用力嘅問題。有時會用多咗力、用錯咗力，你act戲時會睇到啲情緒、呢場戲好似特別「做」咗啲，以前都有導演同我講過，重要嘅戲係唔會有事，通常係閒聊、喺走廊行過嘅過場戲有問題，但呢啲戲永遠有上文下理接番狀態，所以好容易喺過場戲中嘅情緒拿揑得冇咁準確。<br> 胡：我諗要好打醒十二分精神，要對分場好清楚，因為成日都跳拍……<br> 羅：我覺得杏兒已經好好，佢好想做好、好用心去演，呢個出發點最重要。有啲嘢見仁見智，有時撞吓板係好。<br> 胡：其實再同嘉良合作有壓力，期望喺佢眼中嘅自己有進步，唔係我會覺得自己好失敗。</p><p>讚大方　願包容網上批評</p><p>杏兒視嘉良如大哥哥看待，反而與她合作過《衝上雲霄》的吳鎮宇，早前在電台節目中指現今新人不懂演戲，更忽爆當年拍《衝》劇時，有同劇女演員向他哭訴拍劇靠關係不靠演技。講到這話題，杏兒未開口，嘉良已為她抱不平。<br> 羅：鎮宇好有性格，會不經意將自己嘅快樂建築喺人哋痛苦身上，我都明白佢嘅，大家咁熟，哈哈！我覺得杏兒係個好堅強嘅人，而每個人都有過程，正如鎮宇話齋，有好多新人演戲唔好，但我哋以前都經歷過新人，只不過以前（資訊）冇咁發達，𠵱家會有好多網上聲音，大家應該用包容態度去睇，因為有時個劇同角色成唔成功包含好多因素，運氣都係一種。<br> 我記得周潤發講過，演員一定要遇到好劇本，否則曉飛都冇用。每個演員都有成長過程，杏兒願意面對唔同聲音去檢討、去接納，掉番轉佢都包容緊一啲人，可能有啲好攻擊嘅嘢，但唔緊要，始終做人修為都係自己嘅，好多嘢好快過，最緊要用心做過。<br> 胡：同埋演員好被動，公司畀你做唔通唔做咩？都冇得選擇。</p><p>教冧廠　病假係演員福利</p><p>羅：杏兒𠵱家演戲成熟咗好多啦，拍《流金》時，我覺得佢已經對演戲好有信心，可能佢個心好騰未定啦。<br> 胡：當時係冇壓力，乜都唔識，返工好似去玩咁，所以覺得好似好有信心。我好驚自己做得唔好，我好記得有一日要拍一大段戲，要跳拍好多唔同嘅情緒，其實好難，嗰時自己又踩緊另一套《鄭板橋》，時裝、古裝係咁跳嚟跳去，我好記得係你教我冧嘅。<br> 羅：吓？係咩？幾時呀？<br> 胡：你話一個演員做得好唔好，唔係只係睇有幾勤力。你好攰會做得唔好，唔係攞勤工獎，日日返晒工叫做好吖嘛。<br> 羅：你見到有啲演員就死咁，不如返去瞓啦，頂嚟做乜吖？呢樣係演員福利，做乜唔要呢？以前我拍戲，入行後起碼6、7年先第一次冧。之前個個讚，撈家鐵人嚟㗎，勁呀！我後尾做做吓覺得個理論唔係好啱，自己身體狀況唔得喎，人會病、會攰。我覺得公司會體諒，當然我哋要喺合理情況下休息，亂咁冧當然唔啱。<br> <br> 化妝：Zoe（胡杏兒）<br> 髮型：KeiofHH（胡杏兒）、AndyLeungofHairCulture（羅嘉良）<br> 服裝：DKNYJEANS<br> 場地：FatAngelo'sofTST</p><p>搶爆結局：嘉良癌病死　杏兒哭斷腸</p><p>播映中的《當狗愛上貓》，表面上賣寵物、是輕鬆愛情小品，但實情是悲劇。羅嘉良最後因癌症死去，胡杏兒則攬小貓CanCan和愛犬小巴痛哭，在尾聲大放催淚彈。<br> 拍攝《當》劇時，正值嘉良與前妻方敏宜分居，杏兒表示當時嘉良的情緒沒異樣，嘉良就說：「演戲同私人分開嘅，情緒都OK。」他說演繹的角色苗隼有點複雜：「苗隼背負好多嘢，女朋友俾車車死，老竇爛滾離開屋企，阿媽又唔認個仔，形成佢嘅孤獨性格，係遇到杏兒之後，佢諗盡辦法令苗隼順和啲，但苗隼係個好感性嘅人。」私底下嘉良結束10年婚姻生活，他還有個9歲囝囝羅裕王成，難道他又可以放得低？他說：「我之前要講嘅嘢已經講晒，私人事唔會再回應。」<br> 今次令嘉良難忘的是拍劇尾期，他說：「因為講我癌病復發，就死時有好多感覺，令人好想喊，監製、導演都話好感人。其實呢套戲係悲劇，全靠貓狗搶收視，最紅咪小巴囉。」</p><p>幻想狗吠罵人</p><p>杏兒則說：「有場戲講我以為撈家死咗，我要講畀貓狗聽，等佢哋死心，我要坐喺度讀成兩、三頁對白，貓狗坐我身邊，我又要有情緒，但一take過，呢場都幾難忘，佢哋好乖，好似聽我講story咁，最後我攬住小巴，小巴舔我啲眼淚。狗不嬲多情緒，貓會cool啲，所以嘉良咪隻貓，我咪隻狗，好似戲入面我鬧嘉良，我都會幻想自己係隻狗喺度吠㗎。」</p><p>寵物情緣：小巴好戲唔憂做　CanCan肥瘦分身</p><p>嘉良和杏兒是《當狗愛上貓》的男女主角，但劇中的唐狗仔小巴和英國短毛貓女CanCan的戲份也甚多，其實牠們同是反串上陣，小巴是狗女，CanCan是貓仔。<br> 小巴早於去年出道，由工作人員買牠回來演出《奸人堅》，當時牠兩個月大，角色叫「豬豬」，常與楊秀惠和黃子華演對手戲。拍完後，小巴放在TVB，依慣例由人事部出通告「拍賣」，由職藝員出價競投，未幾監製關永忠籌拍《當》劇，他對小巴一見鍾情，馬上買了牠及送往元朗狗場訓練。<br> 至於CanCan則由狗場代為揀蟀，原來劇中有兩頭CanCan，一隻較肥、一隻較瘦，分別拍文戲及動作戲。</p><p>貓狗日日約會</p><p>兩隻CanCan同樣被安排放在狗場中獨立飼養，但兩貓和小巴每日都會在草地上相對兩小時，共處一個月變friend後才正式拍攝。如今兩貓已由無綫職員收養，小巴就返元朗狗場。由於小巴超好戲，所以繼續狗明星生涯，據知牠會演出《烈火雄心III》，稍後更會在另一部講狗的時裝新劇中擔演第二狗主角。</p></body></html>