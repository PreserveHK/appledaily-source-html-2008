<html><header><meta charset="utf-8"><title>高清iDTV雙機搶奧運<br>AQUOSGX3D　舊瓶清酒</title></header><body><h1>高清iDTV雙機搶奧運<br>AQUOSGX3D　舊瓶清酒</h1><p>內置高清機頂盒薄屏電視（iDTV），搵勻成個AV場都得幾部，奧運前夕一個月終於發功，仲同時間有2部新機推出！當中SHARPGX3D最搶眼，熱賣LCDTV一向以3S當道（SONY、SHARP、SAMSUNG），呢部最新港版AQUOS，仲標榜首部全日本裝嵌製造，絕對靠得住！雖則口痕友話佢係舊版GX3+加數碼Tuner作Upgrade，係舊瓶新酒？定睇過唔捨得走？即刻話你知！<br><br>記者：朱崇德<br>攝影：譚盈傑</p><p>舊GX3最高AQUOS規格
</p><p>AQUOS由LCDTV到手機，一直有芒王稱號，係Fans應知GX3係同廠現役最高階型號；睇新版GX3D基本規格同舊版完全一樣，使用上最頂級日本龜山第8代Panel，並以點對點玩盡1,920×1,080全高清影像；10,000:1對比度以及10-bit信源處理技術，最高能顯現10億色豐富色彩能力；再加100Hz/120Hz雙倍掃描圖象處理及4ms高速反應時間，畫質穩定冇殘影，絕對係AQUOS系列最高境界。
</p><p>高清晶片焊底板降溫</p><p>今次GX3D另一大賣點，係機身內置升級版高清機頂盒功能；日本產品一向穩陣見稱，GX3D等咗大半年、試清試楚先推出已可見一斑。散熱功能係最多人關注問題，據廠方稱高清解碼ChipSet基本焊死在主機底板之上，再以原有主電源及分開式設計作供電，故能大大減輕過熱問題的出現，加上由Panel至裝嵌以全日本本土製作，使用起來份外有信心。<br> 查詢：SHARP（24235152）</p><p>試畫區</p><p>480Hz圖象創造　畫質流暢</p><p>講到睇電視享受，對好多AV老行家都仍覺得Plasma比較好睇，事關對比度高，色彩層次表現LCDTV真係拍馬都追唔上。Panasonic今個星期一樣公佈有部內置高清機盒頂盒，兼行盡1,920×1080解析度Plasma新機——50PZ850H，畫面一嚟已經有成50"特闊視覺，衝面而來嘅壓迫感，最重要佢一樣係行全日製，唔似其他話「東南亞」貨色，質量要估估吓！</p><p>1,000,000:1特強對比度
</p><p>至於最令筆者仍玩Plasma原因，係佢個特強對比度，基本標準對比度已達非一般LCDTV能及的30,000:1，而在超高動態對比模式下，更可強到1,000,000:1，最明顯喺一啲半透明、又透底情況，色彩豐富又層次鮮明，兩層都分得清、睇到晒！<br> 此外50PZ850H還加入了Panasonic很多最高階影像技術，當中最強係佢個「智能圖象創造功能」，佢能將一般50Hz視頻輸入訊號，以480Hz次場（Sub-field）驅動系統，根據動作的速度和方向，形成新畫面，使畫面與畫面之間變得自然流暢。&#13;</p><p>睇碟播片玩24p電影感
</p><p>此外50PZ850H還內置有DeepColor功能，能提供5,120灰階層次，使畫面細節有質感之餘，尤其黑位表現更達完美Detail效果；睇影碟時最想係有電影感，50PZ850H亦內置24pRealCinema技術，畫面會設定成每秒24幅顯示影像，同入戲院睇幾乎無分別。<br> <br> 查詢：Panasonic（28330955）&#13;</p></body></html>