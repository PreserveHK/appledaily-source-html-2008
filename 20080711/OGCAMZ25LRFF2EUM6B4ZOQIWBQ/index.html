<html><header><meta charset="utf-8"><title>金手指：分析員如何推低股價 - 孫柏文</title></header><body><h1>金手指：分析員如何推低股價 - 孫柏文</h1><p>兩日前，孫柏文同大家分享過，對於呢排股市有被分析員主導嘅感覺。班分析員只係將大家一早知道嘅事實，再重複吓，就令個別公司嘅股價大上大落，亦提供咗「分析員主導市，最難炒」嘅結論。唔似大家可以同時間作反應嘅「新聞主導市」，因為除非你係啲分析員肚裏面條蟲，根本唔會知佢哋又會幾時講嘢。<br> 不過問心嗰句，點解會變成咁？點解啲分析員嘅威力「忽然」大咗咁多？兩日前我推斷係因為「權威肯定咗之前已經知嘅嘢」。不過噚日朝早睇完CNBC嘅JimCramer後，就發覺我雖然冇錯，不過就漏咗啲嘢。</p><p>樓市向下陰亁股價</p><p>噚日JimCramer攞咗幅走勢圖出嚟，上面條線代表咗佢發明嘅「被花旗國樓市爆破影響嘅公司」指數。指數就係以地產發展商、銀行、股票行、投資銀行等公司股價組成。由舊年8月指數出現時嘅100點，到𠵱家已經跌到20點。而佢話平時股價郁，係因為有新聞、新消息。不過呢啲「被花旗國樓市爆破影響嘅公司」，就喺silence寂靜中，股價慢慢俾陰亁。<br> 「寂靜」都能夠陰亁股價，係因為大家都知個大勢係點。花旗國樓市不斷下跌，銀行手上資產不斷貶值，所以銀行嘅資金受到壓力。而如果啲銀行要發新股集資，股價就盡量要高，所以就要扭轉現有嘅跌勢。<br> 如果「寂靜」令股價跌，佢問，究竟啲公司管理層去晒邊？點解不斷有負面分析，啲管理層都唔交代？我嘅簡單答案就係，呢啲管理層已經誠信破產。喺講乜都冇人信嘅情況之下，又點會講嘢？</p><p>管理層誠信破產</p><p>佢繼續問，究竟啲官員去晒邊？我諗啲官好難話：「之前睇錯，其實好大鑊」。不過我會話，我卒之明白點解呢排個股市被分析員主導。因為根本冇新聞。例如，平安保險（2318）要再注資富通銀行，有冇平保嘅人，高姿態、有信心咁交代？一張新聞稿？唔好玩啦！<br> 又或者港交所（388），有冇管理層講吓有乜鴻圖大計，可以令股價上番250元一股？滙豐（005）有冇人交代吓英國業務情況？<br> 大家都係希望，可以輪迴做分析員肚裏面條蟲算。<br> <br> 網誌： http://phatdat.blogspot.com </p></body></html>