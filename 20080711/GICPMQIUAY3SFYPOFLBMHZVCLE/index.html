<html><header><meta charset="utf-8"><title>中環在線：夏佳理懶理十姑娘訴訟 - 李華華</title></header><body><h1>中環在線：夏佳理懶理十姑娘訴訟 - 李華華</h1><p>無懼股海風浪嘅賭王，想要澳博（880）上市，但官司纏身，俾十姑娘何婉琪申請司法覆核阻住咗，不過呢單嘢已有定案，澳博準備下個禮拜三掛牌上市。港交所（388）主席夏佳理噚日出席「優質管理獎」頒獎禮時，對澳博上市有咁嘅回應：「上市委員會已經批咗，唔關我（港交所）事，兩兄妹嘅訴訟，自己喺法庭上解決啦。」<br> 對於呢排個市嘅波動，佢形容「好似打網球，彈來彈去。」仲提醒大家小心油價及通賬風險。而港交所跌到噚日收市得番106.9蚊，佢冇正面回應，只係話「某啲大行覺得自己睇得好準，但呢啲好難講。」似係對大摩早前唱衰港交所股價耿耿於懷噃。<br> 至於佢有份科水畀鄭大班鄭經翰搞「雄濤廣播」已經唔係新聞，所以夏佳理都好直接話，「（我科水）呢個唔係傳聞，係事實。」仲話佢睇好鄭大班，因為對方有吸引力，希望個台可以賺到好多錢，等佢啲投資有回報。</p></body></html>