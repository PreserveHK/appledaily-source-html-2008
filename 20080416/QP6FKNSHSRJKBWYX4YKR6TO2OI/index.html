<html><header><meta charset="utf-8"><title>EeePC加碼玩Multi-Touch<br>唔使$4,000</title></header><body><h1>EeePC加碼玩Multi-Touch<br>唔使$4,000</h1><p>之前甚受歡迎的ASUSEeePC因為外形夠輕細，無論係潮人玩家，又或講求實際嘅電腦人，都齊齊對他傾慕非常，令到EeePC叫好又叫座，甚至有話賣到供不應求，真係近期腦界罕見！而為咗食住個勢，ASUS立即推出後繼機EeePC900，芒大啲，功能強啲，仲學埋MacBookAir玩Multi-Touch㖭！<br><br>記者：許福合<br>攝影：林栢鈞</p><p>升級至8.9吋芒</p><p>其實EeePC900規格早前已在網上曝光，機身暫時以白色為主，感覺完全不同，其實EeePC900設計上與701相似，不過屏幕吋數由7吋加大到8.9吋，令到900體積都大了一點，同時，畫面大之餘，解像度亦會支援1,024×600，令到實用性提高不少，用來處理文件或欣賞相片，都睇得零舍清楚！再加上內置標準鍵盤，操作夠晒方便，而重量只有0.99kg，對好多要外出處理文件，或用嚟做功課嘅學生，EeePC900就啱晒。筆者對其小巧機身亦非常欣賞，即使比上代大些少，不過仍保留有易學易玩賣點。</p><p>新舊兩代對比</p><p>加碼用20GB硬碟</p><p>上一代8GBSSD版就配1GB記憶體，有好多用家都反映話嫌少，所以新機出廠亦回應用家要求，硬碟首先就會轉用12GBSSD（WindowsXP版），硬碟空間大咗，方便儲存更多資料；同時，由於SSD硬碟具備防震功能，就算拎出街邊行邊聽歌，亦唔影響硬碟讀取資料，令到檔案資料更有保障。新機EeePC900推出之時，用家還可選擇內置《WindowsXPHome》或《Linux》作業系統，前者對大部份用家都較為熟悉，而《Linux》亦都有視窗化介面，而且會採用容量更大20GBSSD硬碟，適合較為進階用家選擇。</p><p>Multi-Touch執靚相</p><p>EeePC900整體設計同Notebook無異，即使接駁介面亦一應俱全，機身上就見到3組USB、VGA輸出端子以及網絡介面，同時亦有齊無線Wi-Fi，支援802.11b/g，最近Wi-Fi越來越普及，周圍都係上網熱點，拎住佢就可以隨時上網。不過最估唔到係EeePC900竟然學MacBookAir，玩Multi-Touch，鍵盤上的觸控MousePad可以讓用家雙指一拉就可以縮放文件或相片，試用之後發覺都幾爽快，雖然無Air用得咁徹底，但仍值得一讚，減少操作步驟，令到電腦新手都可以用得輕鬆。</p></body></html>