<html><header><meta charset="utf-8"><title>專家對話　前景不明朗小心內房股</title></header><body><h1>專家對話　前景不明朗小心內房股</h1><p>大陸噚日公佈最新經濟數據，恒指微跌22點，成交疲弱，只有約650億元。專家指，內地宣佈調高存款準備金，市場投資氣氛明朗化，只是較受宏調影響的內房股就需要小心選擇。</p><p>黃：黃敏碩　孫：孫柏文　楊：楊慧玲<br> <br> 孫：大陸消費物價指數跌咗，點解恒指都會咁弱嘅？<br> 黃：因為公佈嘅數據同市場有出入，首季嘅GDP增長只有10.6%，冇市場預期咁好。<br> 楊：呢兩日內房股都跌，評級公司穆廸再踩多腳，調低好多內房股嘅評股，就好似將世茂房地產（813）嘅前景評為負面。<br> 黃：由於呢個磁石效應，內地A股嘅內房股都跌得好急，𠵱家內房股好波動，前景唔明朗，政策係佢嘅大敵，但人民幣升值對行業有一定優勢，所以要識得揀內房股，好似買龍頭中國海外（688），買地同集資都冇咁困難，其實隻世茂房地產都唔係太差，股價跌穿13蚊應該開始搵到支持。<br> 楊：大陸啱啱調高咗存款準備金率0.5%，令嚟緊呢個月市場氣氛都明朗化。<br> 黃：內地出呢招都算溫和，唔係最強硬，希望內地股市開始築底。</p><p>內房股表現一覽</p><p>中國海外（688）<br> 昨收報：$14.06　變幅：+0.43%　市盈率：24.71倍<br> <br> 碧桂園（2007）<br> 昨收報：$6.44　變幅：-0.46%　市盈率：22.68倍<br> <br> 雅居樂（3383）<br> 昨收報：$7.69　變幅：-1.16%　市盈率：21.66倍<br> <br> SOHO中國（410）<br> 昨收報：$4.41　變幅：-2.65%　市盈率：8.65倍<br> <br> 世茂房地產（813）<br> 昨收報：$12.92　變幅：-2.71%　市盈率：15.11倍</p><p>國航現價值博</p><p>關公：睇好國航（753），佢嘅股價差唔多跌近上個月低位，股價落番5.3蚊，雖然有大行調低咗國航評級，但相信佢再下跌嘅空間有限。<br> 楊：嚟緊奧運概念航空股有機會炒得起。<br> 孫：國航嘅市盈率落到去13倍水平，只要佢盈利稍微做好有增長，股價可以郁得好快。&#13;</p><p>黃：國航嘅值博率高，佢嘅股價跌咗咁多，唔係管理層或者營運上出咗問題，佢主要受油價拖累，影響整體航空股表現，油價又創新高，每桶報114蚊美金，市場擔心航空公司即使做咗對冲，油價嘅開支都會繼續擴大，但國航𠵱家已出現超賣，所以佢有機會反彈番去6.5蚊至7蚊。<br> <br> 《大埔關公建議》<br> 建議買入價：5.3元<br> 目標價：7元<br> 止蝕價：4.8元<br> 時期：一星期<br> </p><p>每日收市後4:30pm<br> 歡迎Click入finance.appledaily.com以Webcam參與節目及收看<br> <br> 亦可Phonein28698262暢談心得<br> 請即登上 https://video.appledaily.com.hk/realtime/features細閱詳情 <br> <br> 今日嘉賓：敦沛金融投資研究部主管郭家耀</p></body></html>