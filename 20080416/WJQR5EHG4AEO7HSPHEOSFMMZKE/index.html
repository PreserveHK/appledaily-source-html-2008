<html><header><meta charset="utf-8"><title>試＋車：REX防滑墊　頂住甩尾王</title></header><body><h1>試＋車：REX防滑墊　頂住甩尾王</h1><p>市面上九百幾種防滑墊，個個話自己吸力無敵，斜擺都唔跌，《蘋果》測試組梗唔順氣，一於搵甩尾王海堂過嚟，狠狠地Fling佢哋一劑，過程中防滑墊上物件均抵受不住50km/h飄移離心力，飛沙走石收場，最後結果居然係僅值$12嘅REX防滑墊頂得住，勁！<br><br>記者：徐影龍、洪偉順<br>攝影：王文忠<br>Model：Isabella@StagesModel</p><p>尾冚離心力最大</p><p>車主隨身多雜物，通常一上車將手機、烏蠅鏡、散銀、泊車票等逐件搵位塞，懶人鍾意加塊防滑墊喺中控台上面，一次過放晒唔使煩。不過要懶得精明就要識得揀，測試邊隻牌子最防滑，莫不如實地放番喺中控台同錶板頂嚟試，模擬行車情形，不過力道同效果有限，好難令呢堆防滑高手現形，最後索性將所有嘢擺晒喺離心力最大嘅尾冚上面，睇吓甩唔甩得走測試用嘅物件。<br> 邀請海堂上陣時，曾有一絲懷疑自動波Corolla劈急彎掂唔掂，點知海堂Warm-up後已人車合一，係咁意掟個窄彎都有50km/h，測試即時有結果。先旨聲明，測試環境雖為咪錶停車場，但遇着假日四野無人，連烏蠅都無隻先可以咁玩，讀者千祈咪有樣學樣呀！</p><p>六年後再遇Corolla</p><p>十年前考牌，揸咗兩年棍波100仔，由初初行東廊跑馬仔，進步到左穿右插飆入跑馬地，1.5Corolla帶畀我好多回憶，隨後改揸了自動波AE110，閒來無事亦鍾意將自動波棍啪嚟啪去，可惜AE110賣點係舒服同慳油，燈位起步、出迴旋處欠爆炸力，對自動波Corolla興味盡失。<br> 今番六年後再遇，新版十代令我眼前一亮，原來1.5都爆得起，3,000轉已傳來哄哄聲響，無需地台油足可發力狂奔，攻彎時車架剛性足夠，入彎感覺幾Firm，正如海堂話齋，稍硬嘅懸掛及輪胎咬地亦應記一功。<br> 近期代理催谷Select版Corolla（即係齋版），無天窗無皮椅無桃木，於我而言無甚大不了，額外附送嘅原廠包圍反而更吸引，前後擾流造型設計不俗，加埋兩側裙腳，整體帥氣度的確提升不少，正正話畀人知Corolla唔係一架只得舒服嘅悶車。</p><p>加包圍值90分</p><p>玩咗成個晏晝，當然要問吓海堂對新款十代Corolla有乜意見：「雖然都係房車一部，不過懸掛比想像中好，難得原裝胎都有咁咬地嘅效果，值得一讚！一直睇高一線嘅內櫳闊落佈局，今代仍令我感到舒服，𠵱家出車仲送埋原廠包圍，又靚仔啲，我覺得值90分以上。」</p><p>ToyotaCorollaSelect版</p><p>引擎：1,497c.c.直四<br> 馬力：109ps/6,000rpm<br> 扭力：14.3kgm/4,200rpm<br> 傳動：4前速自動波<br> 查詢：皇冠車行（28661020）<br> $152,000</p><p>狠試一：細碎物件</p><p>海堂以50km/h狠掟測試，圖中圈住嘅係飛到無雷公咁遠嘅物件，只係執番上嚟影相啫。</p><p>1.REX防滑墊$12</p><p>格仔型多用途防滑墊，黏力及韌性都不錯，價錢亦好街坊。（e）</p><p>2.SEIWA防滑墊$45</p><p>今期大熱的2mm薄身汽車專用墊，自稱不使用黏着劑兼可直接洗刷。（a）</p><p>3.YAC防滑墊$53</p><p>另一款汽車專用防滑墊，兩面都可使用，而且一包有2張，更抵玩。（b）</p><p>4.SEIWAHelloKitty防滑墊$65</p><p>細細塊防滑墊，女仔最冧。同樣自稱不使用黏貼劑及可水洗。（a）</p><p>5.JH防滑墊卷裝$10</p><p>用手摸感覺黏力一般，但6款產品中最平及尺寸最長，擺喺屋企墊住特大金魚缸都夠，勁抵玩。（d）</p><p>6.META-MAT防滑墊$15</p><p>格紋較多變化的多用途防滑墊，賣相屬同類產品中最好，但黏力最弱，測試中攞零雞蛋。（c）</p><p>狠試二：厚重物件</p><p>電話算較大及較重嘅常用物件，當然無可能搵6部電話返嚟飛街，故以書本及紙包飲品做替死鬼。</p><p>1.REX防滑墊</p><p>只留下書本，檸檬茶盒飛到九丈遠，扁晒。</p><p>2.SEIWA防滑墊</p><p>全部飛走，可能因為物件較大，連帶防滑墊也飛出去。</p><p>3.YAC防滑墊</p><p>墊上物品全部飛走，書本連書皮都甩埋，慘。</p><p>4.SEIWAHelloKitty</p><p>只剩下書本，檸檬茶跌落地下爆咗，屍都無埋呀。</p><p>5.JH防滑墊卷裝</p><p>書本跟紙包飲品全部跌晒，弱雞啲喎。</p><p>6.META-MAT防滑墊</p><p>好神奇呀，大物件竟然紋風不動，十個叻呀。</p><p>狠試三：抹豉油</p><p>唧啲豉油落防滑墊，等5分鐘後再直接用水洗，再用廁紙索，睇吓有無污迹殘留。</p><p>1.REX防滑墊</p><p>易潔度一般，仍有小量豉油洗不掉。</p><p>2.SEIWA防滑墊</p><p>雖自稱可用水直接洗刷，但吸污力都強，有排洗。</p><p>3.YAC防滑墊</p><p>吸污力奇低，豉油全部洗得甩，抵讚。</p><p>4.SEIWAHelloKitty</p><p>測試發現顏色會掉落，豉油也難清理，用時要小心。</p><p>5.JH防滑墊卷裝</p><p>有大量豉油迹留下，極難清洗，換過塊好過。</p><p>6.META-MAT防滑墊</p><p>完全無豉油，正！</p><p>防滑墊產品查詢：</p><p>（a）台日汽車用品（23924244）<br> 地址：旺角黑布街99-99A地下<br> <br> （b）荃威汽車配件（23932126）<br> 地址：旺角奶路臣街19號G地下<br> <br> （c）city'super（25062888）<br> 地址：銅鑼灣時代廣場B1地庫<br> <br> （d）日本城（25707178）<br> 地址：北角電器道100號地下<br> <br> （e）萬豐家居百貨（28068353）<br> 地址：北角電器道104號地下</p></body></html>