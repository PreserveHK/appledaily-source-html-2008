<html><header><meta charset="utf-8"><title>隔牆有耳：bid酒bid艇bid鑽石鏈　搵華仁最好 - 李八方</title></header><body><h1>隔牆有耳：bid酒bid艇bid鑽石鏈　搵華仁最好 - 李八方</h1><p>老牌名校校友網絡廣闊，唔少校友名成利就有番咁上下身家，好似香港、九龍兩間華仁書院咁，名人校友輩出，特首煲呔係港華出品，同佢角逐過特首嘅梁家傑則係九華仔，兩間華仁舊生幫母校籌款組成「華仁一家基金」，噚晚舉行餐舞會兼慈善拍賣，估計一晚就籌到成千萬元，作為母校小班教學經費。<br> 噚晚餐舞會有個星級主持，就係潮人葛民輝阿葛，唔講唔知原來佢係華仁仔，有佢在場搞氣氛，大講華仁仔追女仔秘聞，噚晚拍賣唔怕唔好價啦。香港政商界都有唔少華仁仔，所以噚晚拍賣物品都幾有睇頭，最特別相信係新世界純官贊助私人遊艇，唔係競投隻船，只係競投遊艇一日遊啫，10萬蚊成交。其他名貴拍賣物品包括LePin85年紅酒，兩枝1961年Palmer紅酒賣16萬元，又有金至尊鑽石頸鏈。華仁唔係貴族名校，好多學生家境一般，噚晚拍賣物品豐儉由人，連調味料、電影戲飛、潤膚露都有得bid，做善事豐儉由人。<br> 煲呔噚晚係主禮嘉賓，入場見到白鴿黨涂謹申，指住佢話「乜你哋九華啲人咁反動！」明寸阿涂、梁家傑專同佢唱反調，阿涂則話其實九華都出產好多保皇黨，已消失嘅港進聯，主席劉漢銓係九華舊生，「左王」邵善波亦係同校師兄，所以煲呔千祈唔好打壓九華，否則隨時累埋自己友。</p><p>應該拍賣火炬手之位</p><p>賭王何鴻燊係皇仁校友，噚晚都有現身，原來佢其中一個仔讀華仁，不過個仔怕羞唔肯到場，佢拖住超雲捧場。城中權貴近日熱門話題係誰是火炬手，賭王話北京奧組委指示，呢啲機密唔可以隨便講，不過佢自爆有雙重機會，因為可以代表香港跑，喺澳門跑亦得。<br> 賭王生意遍佈港澳，入選機會多人一倍，係有錢人先可以享有嘅特權，合和胡應湘對此不以為然，唔怕煲呔在場，噚晚講到明認為特首唔應該做火炬手，佢話特首主持接聖火儀式好合理，不過唔應該爭住出風頭跑埋第一棒，最好由運動員做火炬手，金牌選手「風之后」珊珊就好適合嘞。火炬變火棒咁辣手，八方奉勸煲呔唔好堅持霸住傳送第一棒位置，最好將首棒之位拎出嚟拍賣，做吓善事。<br> mailto:pf_lee@appledaily.com</p></body></html>