<html><header><meta charset="utf-8"><title>試無忌憚：一Fing跣水夠反骨　好遮</title></header><body><h1>試無忌憚：一Fing跣水夠反骨　好遮</h1><p>夏天一時勁曬一時落雨，真係俾個天玩死，天文台預測又唔係劑劑準喎，出街先嚟落雨，無帶遮都幾頭痕。好彩呢個世界有縮骨遮，不過濕𣲷𣲷擺番落袋又係煩；又好彩，呢個世界有把全跣水縮骨遮，Fing兩Fing即亁，呢啲咪叫方便囉。<br><br>記者：王震遠<br>攝影：楊錦文、陳盛臣<br>模特兒：Elise@Manzusaka</p><p>十蚊遮無料到</p><p>每逢落失魂雨，通街啲人都好似擠提咁，湧入7仔或街邊攤檔爭買把十蚊遮，但係講真，有幾多把用完可以完好無缺帶返屋企再用吖，質素係點心照啦。計我話縮骨遮，大風少少吹到反骨都唔緊要，最緊要柔軟度高，識反得番轉頭就基本合格；OK嘞，識反骨嘞，但收遮出入商場又係煩噃，所以如果把遮唔夠跣水，滴到周圍濕晒又盞係攞嚟搞，所以曉跣水先叫做好嘢。<br> 貼錢買難受不如買把好使好用嘅縮骨遮，放定入袋一勞永逸先叫醒，邊把縮骨遮係好嘢，今日做埋測試幫你揀，測試內容如下：一，跣水測試，噴水上遮面，水珠越少代表越跣水；二，反骨測試，凌空一扯反遮，之後反方向再反番轉頭，睇吓把遮夠唔夠反骨。</p><p>NANO+全白縮骨遮$200</p><p>重180g，純白好搶眼，鋁金屬遮骨加入玻璃纖維，加強柔軟度，拎上手好輕。聲稱遮表面加入咗納米技術，防水防菌，所以跣水力勁高。測試過，無吹水，拍兩下亁晒，好鬼神奇。（a）</p><p>跣水度（★★★★★）：爆燈，睇住水珠一滴滴跣落地，好似玩緊魔術咁，掂呀。<br> <br> 反骨測試（★★★★★）：硬淨，扯兩下先反，柔軟度高，輕易反番轉頭。</p><p>珠光布黃色縮骨遮$20</p><p>重150g，放落袋唔覺重，薄身鋁金屬遮骨，輕就輕嘞，不夠都好脆呢。遮面係珠光布，易皺，貪靚女仔要諗諗啦。（b）</p><p>跣水度（★）：水珠跣極唔走，仲變埋水氹㖭。<br> <br> 反骨測驗（★）：扯一下即反，遮骨斷埋。</p><p>梁蘇記五摺短縮骨遮$315</p><p>重200g，五摺遮果然最短，仲短過隻手掌，遮骨硬淨，遮面圖案同撞色都幾In，不過鐵製遮骨，怕唔怕生銹？（e）</p><p>跣水度（★★★★）：唔錯，剩低好少水珠。<br> <br> 反骨測試（★★★）：硬淨，柔軟度唔錯。</p><p>簡約粉藍縮骨遮$10</p><p>重240g，呢把最似落雨天自動蒲頭嗰啲款啦，至於實唔實用就……十蚊把，自己諗啦。（d）</p><p>跣水度（★★）：又係一個二個水氹咁囉，唔合格。<br> <br> 反骨測試（★）：又係唔使點用力已經反遮，又要好大力先反得番正把遮。</p><p>經典縮骨遮$28</p><p>重300g，圖案好Oldschool，非常七十年代阿嫲嗰代Feel，舖頭夥計話𠵱家仲有好多人搵呢個款喎，鐵製遮骨好墜手。（c）</p><p>跣水度（★★）：一般，大大粒水珠積住唔走。<br> <br> 反骨測試（★）：好細力已經反骨，好大力先反得番正把遮。</p><p>紫色透明塑膠縮骨遮$20</p><p>重360g，世事無完美啦，最方便但最重又係佢囉。PVC膠製，㩒個掣自動開遮，拎住大大袋戰利品，單手開遮都無問題。（c）</p><p>跣水度（★★★）：唔錯，遮面水珠唔算多。<br> <br> 反骨測試（★★★）：算硬淨，出盡力先反到佢骨，不過骱位就走晒位。</p><p>a.倚天香港有限公司（ http://www.etin.com.hk <br> /31193338）　<br> <br> b.葵興港鐵站外小販檔<br> <br> c.聯興雨遮雨衣批發市場（深水埗大南街270號/23878035）<br> <br> d.蘇氏百貨（深水埗大南街315號/60922773）<br> <br> e.梁蘇記遮廠（深水埗西九龍中心6樓629室/23865629）</p></body></html>