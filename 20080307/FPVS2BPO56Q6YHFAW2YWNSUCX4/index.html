<html><header><meta charset="utf-8"><title>D60專業手感卡片玩味</title></header><body><h1>D60專業手感卡片玩味</h1><p>究竟入門D-SLR仲有乜嘢玩？Nikon入門新貴D60好似看到端倪，雙重防塵、VR鏡防震、配1,020萬像素，連D300粒EXPEED影像處理器都放埋落去，跟鏡KitSet都係$5,000多。更鬼馬係將卡片機引以為傲嘅星鏡、矯色等執相功能都玩埋，連攝影師都話：「我揸（D300）咁耐數碼單反，都未見過一部咁多嘢玩！」<br><br>記者：朱崇德<br>攝影：陳盛臣<br>Model：Eurice</p><p>雙重除塵　威過D300</p><p>姑勿論網上好多人話D60同舊入門版D40，從外形到功能都有幾分相似，微作改善者係由舊有610萬像素升級至1,020萬像素。其實最新賣點係將名機D300的EXPEED影像處理器放在其中，更將它沿用的CCD震動除塵功能放在入門D60身上。最創新係加入「氣流防塵系統」（D300都未有），將換鏡頭時有機會走入的塵粒，以空氣引流至機底管道。
</p><p>KitSet跟VR防震鏡頭</p><p>以平價入門的D60身份，要尊享機身防震都實在困難！不過Nikon巧妙地跟機KitSet有一支18-55mm（相當於135菲林機27-82mm）嘅VR防震鏡頭，絕對係Nikon入門機的首次。不過代價係D60只適用於AF-S鏡，舊式未有內置摩打的AF鏡，如果套落機身就要轉行手動對焦，呢一點對初入門客、有D40經驗者應該都已經有心理準備。</p><p>《Photoshop》執相功能放入機</p><p>D60另一賣點係電子修正相片功能特多，除基本的紅眼校正、黑白/棕褐等遮色片外，較特別是加入有如《Photoshop》的R/G/B濾色片調校，影完張相後可以慢慢校色；此外「十字星鏡」亦係常用的夜景模式，今次係首度加入。不過卡片機常用的Movie功能，D60暫時未見，取而代之是以每秒3-15格，以過百張相片連動的「Stop-motion動畫短片」，實用性不大，但十分搞嘢。</p><p>測試區<br><br>人像：</p><p>相片成像滑淨，在輕微頂光下，獨門D-Lighting可將光暗位曝光最佳化。</p><p>睇變形：</p><p>開盡支Kit鏡18mm（相當於27mm）拍攝，留意相片左上角，石柱位有輕微變形。</p><p>VR防震：</p><p>手持D60連Kit鏡打雀，開盡Tele真係唔震喎！都咪話入門機唔得！</p><p>高反差：</p><p>樹身現場睇原本好暗，不過D-Lighting令佢顯現番原色，真係好厲害。
</p><p>十字星鏡：</p><p>相片任何高光位，一加入此功能就會閃閃發光，真係幾好玩的功能。</p><p>Body：$4,980<br> KitSet：$5,980（連AF-SDXNIKKOR18-55mmf/3.5-5.6GVR）</p><p>Profile</p><p>CCD：1,020萬像素<br> 焦長轉換率：1.5X<br> 鏡頭：對應AF-S自動對焦<br> ISO：100-3,200<br> 快門：1/4,000s-30s<br> 曝光補償：±5EV（±1/3級遞增）<br> 顯示屏：2.5吋（23萬色）<br> 連拍速度：3fps、（JPEG可連拍100張）<br> 其他功能：雙重防塵、3點對焦、D-Lighting<br> 儲存媒體：SD/SDHC<br> 尺寸：126×94×64mm<br> 重量：495g<br> <br> 查詢：NikonHK（29071122）</p></body></html>