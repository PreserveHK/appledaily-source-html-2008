<html><header><meta charset="utf-8"><title>藝術狂奔X2　咋舌一夜行</title></header><body><h1>藝術狂奔X2　咋舌一夜行</h1><p>一年一度一夜風流年年有，今年已經到了第8年，「ArtWalk香港畫廊縱橫遊」今年定於下周三出籠。每人大剌剌交出420大元，卻年年有超過2,000人參與，52間港島區的商業畫廊齊齊開到深夜12時，紅酒美食源源供應，其實是慈善活動，善款歸入香港社會邊緣弱勢人類。再由這群「弱者」帶路，藝術「理想家」歷史性地露出廬山真面目，石硤尾工廠大廈搖身一變的「賽馬會創意藝術中心」竟然把我們的集體回憶翻了一翻，變出個異想天開。<br><br>記者：馮敏兒<br>攝影：周旭文、馮敏兒</p><p>香港ArtWalk之父</p><p>訪問約在結志街上長年有展覽睇的「海運茶冰廳」，ArtWalk策劃人約翰百德（JohnBatten）表明佢唔係商家，生活指數平民級別，更因為這兒長年有民間藝術展，不過這間「茶冰廳」5點幾就收檔，計唔到入ArtWalk。約翰先生從前都在卑利街搞過10年畫廊，近年搬入黃竹坑，幫啲新媒體藝術家搵買家，唔慌好賺。我封佢做香港ArtWalk之父，因為ArtWalk最初是由免費英文周報《HKMagazine》同約翰先生合作發起，3年後約翰全盤接手，頭4年便籌得共120萬元，善款歸「關懷愛滋」，06年至今則全數歸入香港社區組織協會（SoCO），去年籌得53萬9千元，佔收入8成以上。約翰批評已搞了藝術獎超過20年的PhilippeCharriol基金真正用於藝術只有20%，又對政府和大學不願加入ArtWalk而相當失望，更興致勃勃想搞埋「九龍ArtWalk」，但有心無力。佢話一方面畫廊搵到買家，又在ArtWalk地圖榜上有名，捐出小食的47家食肆又何妨為善最樂。<br> ArtWalk連續幾年把籌得善款撥捐SoCO，理由是他們將善款用於本土，包括對貧童、露宿者、籠屋住民等。今年還得著名商業畫廊SchoeniArtGallery借出地王場地，讓SoCO展出「籠屋」裝置攝影展《籠情》。</p><p>滾滾藝行人</p><p>約翰綜合多年經驗，選擇在星期三舉行，因為星期五同酒鬼混戰是見過鬼怕黑。佢發現出嚟行嘅多為結黨婦女，或情侶雙雙，甚少單人匹馬。佢見過著名攝影師杜可風「醉滾斜街」，別人藝術行，佢藝術滾；又見過男男女女邂逅當場，結婚收場；那些被分派到各畫廊維持秩序的藝術大學生，後來又在該畫廊得了畢業後第一份工。今年中大藝術系和浸大視覺藝術系約130位同學將會在各畫廊維持秩序，原來各校可得1萬8千元的畢業展經費。不過約翰話，俾佢哋見識吓真正藝術市場的買家，才大開眼界！
</p><p>ArtWalk2008</p><p>約翰話ArtWalk是全城最大最好玩的ArtShow，參加者可選擇以任何一間藝廊作起點，根據自己的喜好擬定參觀路線，穿梭巴士每半小時一班，52間藝廊分佈於蘇豪、上環、中環、灣仔、跑馬地、香港仔及太古城。</p><p>日期：3月12日（5:00pm-12:00mn）<br> 門票：$420（由即日起於多間荷李活道一帶的畫廊發售）<br> 網站： http://www.hongkongartwalk.com <br> 查詢：60438734</p><p>搵工特攻隊　裝修藝術「家」</p><p>SoCO同藝術家真係好有緣，同樣是SoCO一支，「曙光足球隊」的兄弟班「曙光裝修工程」變身「裝修藝術家」殺入藝術村搵工開，6至8個師傅，帶領20多位低收入或領取綜援人士，為自尊，為兩餐，為修行，選中藝術家這種老細，以裝修藝術「家」之名，攻入那座由昔日的石硤尾9層工業大廈變身的「賽馬會創意藝術中心」，矛頭直指那些從5倍超額認租中入圍的120個藝術家/機構，他們這星期將陸續入伙，只要手工要求唔高，勝在價廉，又能讓弱勢社群多個實習機會。</p><p>石硤尾．歷史工廈．藝術村　搶閘曝光</p><p>冷氣機位、自動消防灑水裝置、電話及寬頻線路……為租戶提供藝術創作的支援。藝術團體$5一呎，學生更只需$3呎。遲些會有實驗劇場、藝廊、公共藝坊和茶座等。最值得欣賞還是負責外貌改建的建築顧問公司P&amp;T巴馬丹拿，勢估唔到佢竟可把古老工廈變成一件節奏起伏有序的非常雕塑，一查下原來舊中環上海滙豐銀行，「維多利亞時代的結婚蛋糕」的香港會所、彩虹邨、祖堯邨，以至杜拜商城MallofArabia等，都是其得獎傑作！</p><p>曙光裝修工程<br> 地址：深水埗福華街115號北河商場地下15號舖<br> 網站： http://www.soco.org.hk/sunlight <br> 查詢：27259165/62016117&#13;</p></body></html>