<html><header><meta charset="utf-8"><title>轆Book：Vitara執到正　Grand得嚟照野</title></header><body><h1>轆Book：Vitara執到正　Grand得嚟照野</h1><p>可惜可惜，長期測試遇啱周末兩日假，無得利用將軍澳環保大道出晒名嘅––滾滾沙塵起伏路面配突如其來路中心嘅大石木板––測試SuzukiGrandVitara2.0嘅四驅功力，惟有約模特兒CoCo遊車河。唔使自己錢入油，晨早無懼中暑入石澳游水再上大帽山踩凹凸石地試盡性能，簡直越「野」越開心，最正係外表斯文見得人拜得神，撞啱夜晚要去飲執到正都唔失禮人。<br>靚女，換衫喇，隔籬個貨車仔睇到凸晒出嚟喇––對眼。<br><br>文：嘴嚼爺<br>攝：王文忠<br>模特兒：CoCo</p><p>Onroad夠斯文</p><p>星期日去石澳，為免無車位惟有晨早出發，條路無乜車，行東廊踩快啲，將四驅模式轉去最啱日常駕駛嘅4H，唔，加速雖然唔算有爆炸力，但總算暢順，車廂亦好靜，不過快還快，都要小心快相位。GrandVitara2.0採用四輪獨立式懸掛系統，後懸掛系統更係唔少高級房車用嘅獨立多連桿，玩埋定速巡航裝置CruiseControl，如果唔係車身較高，行駛順滑感覺真係同揸房車差唔多。<br> 接完CoCo出發去石澳，大彎細彎應付自如。到沙灘剝衫搽油呢啲唔關事嘅嘢唔使交代，Fastforward到回程時，CoCo冲完身話熱辣辣唔願着番衫，就咁Bra-Top上陣踩上大帽山，嘩，隔籬有架歐洲B字頭大四驅，車上面四個麻甩仔三對眼（其中一個專心揸車）望到實，我想踩快啲幫CoCo解圍，有啲勉強，撇唔甩，無能為力。</p><p>Offroad有野心</p><p>細細個聽過呢個名，維他奶，出名襟用，最啱粗用。嚟到第三代，化粗聲粗氣為豪氣，外表同內櫳都車如其名Grand得起，曾經擔心過嘅四驅野性，已經被馴服。<br> 到大帽山，上斜唔會無力，既然靚女都Bra-Top上陣，我都唔客氣，啪到4HLock模式，剷上石路凹凹凸凸震震震，懸掛真係卸去唔少震盪力，兩種「波幅」都唔大，畫面無我預期咁壯觀。嚟到又有石路又有草地斜坡嘅地方，係時候試吓新加嘅ESP電子循迹穩定系統，草地最跣又多起伏，上約30度斜坡仔，我聽到右後車輪好似跣一跣，不過抓地力依然掂，一踩油就上到頂，環境唔夠惡劣真係試唔真，相信跑轉濕地泥地大爛地，GrandVitara2.0更加有用武之地。<br> 好老實，GrandVitara2.0一顆野性的心依然尚在，不過喺香港，唔係大吉利是撞到乜山泥傾瀉大水浸，應該無乜機會用盡鎖定中央差速、齒輪比率1.970嘅4LLock模式。</p><p>囗四驅模式，爛路石路山路無有怕，係怕用唔着啫。</p><p>囗Keyless撻車，不過唔係㩒掣，都係要扭。</p><p>囗由波棍設計到擺位，都睇得出呢代Vitara唔只注重越野性能，應該吸引到西裝客。</p><p>囗表板極速顯示200km/h，睇番最大馬力170匹，安份守己。</p><p>油費唔甘</p><p>玩咗幾日，感覺係廿幾萬車攀山玩水出街見得人，算係咁。睇埋Catalog，見到除咗ESP外，仲有齊ABS、EBD（電子制動力分佈）、BA（緊急輔助制動）等系統，加埋8個安全氣袋，都可以安心上路咯。諗番成程遊車河，最嬲都係眼見CoCo被昅但又幫唔到拖，不過咁，入油計番條數，耗油量約11km/L，諗起嗰啲大牛龜日日燒銀紙，條氣又順番晒。係好幼稚，但我真係咁諗。</p><p>SuzukiGrandVitara2.0規格</p><p>引擎：1,995c.c.直4DOHC<br> 馬力：140匹/6,000rpm<br> 扭力：183Nm/4,000rpm<br> 傳動：4前速自動波，4輪驅動<br> 尺碼：4,470×1,810×1,695mm<br> 車價：$259,900<br> 查詢：香島汽車（23320091）</p></body></html>