<html><header><meta charset="utf-8"><title>不求浪漫　只求快樂家庭<br>馮仁昭四圍超：Sammi「我好恨嫁」 - 馮仁昭</title></header><body><h1>不求浪漫　只求快樂家庭<br>馮仁昭四圍超：Sammi「我好恨嫁」 - 馮仁昭</h1><p>最近夥拍陳奕迅、車婉婉同陳子聰拍新片《大搜查之女》嘅鄭秀文（Sammi），前日凌晨接受吳君如主持嘅商台節目《嘩！嘩！嘩！打到嚟！2008》裏面superwomen環節訪。佢入行咁耐，最為人熟悉係佢同許志安嘅一段舊情，君如都好關心Sammi𠵱家嘅感情生活，仲向佢大逼供。Sammi笑住話︰「我已經講咗好多次我好恨嫁，你唔好理我啦，由我自生自滅啦！」</p><p>最好唔擺酒</p><p>Sammi話可以嘅話，對象最好係圈外人，Sammi仲話自己好理智，佢追求快樂嘅家庭生活，而唔要浪漫咁浪迹天涯，佢仲諗過將來家庭生活嘅畫面。Sammi因為冇憧憬擁有一個世紀婚禮，所以最好唔擺酒。但遇上適當嘅時機，佢話自己會學陳慧琳（Kelly）咁喺演唱會公佈婚訊，一定唔會收收埋埋。<br> Sammi直認愛情路上十分失敗，可能佢太過將火力集中喺事業上，同時又對浪漫冇乜特別要求，總之比較之下，佢覺得自己喺愛情上嘅成績唔夠工作出色。<br> 諗番喺娛樂圈工作多年，Sammi講咗一啲待人處事方面嘅經歷？佢話︰「可能係脾氣方面，要具體咁講就真係唔記得，只係記得我唔會刻意隱藏自己嘅情緒。」Sammi話好多謝導演杜琪峯對佢嘅包容。<br> 君如仲踢爆Sammi鍾意照鏡嘅小動作，話佢見到鏡或任何反光物件都會照一大餐，難怪君如笑佢可以將塊鏡掛住出街啦！</p></body></html>