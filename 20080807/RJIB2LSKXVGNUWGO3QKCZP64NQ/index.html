<html><header><meta charset="utf-8"><title>專家對話：恒指上升動力不足</title></header><body><h1>專家對話：恒指上升動力不足</h1><p>昨日大市上升動力不足，先升後回，成交金額有所增加，反映獲利盤趁反彈紛紛離場，嘉賓指美股連升兩日，港股卻只有100點左右的升幅，似有洗倉盤迹象，後市有機會反幅下試20000點。<br> <br> 郭：敦沛金融投資研究部主管郭家耀<br> 于：瑞士銀行執行董事于正人<br> 楊：主持楊慧玲<br> <br> 楊：恒指升幅收窄，會唔會係有獲利盤出現，見大市反彈走一轉呢？<br> 郭：大市表現的確幾令人失望，我覺得個別股份甚至有洗倉盤出現，第三季大市對中期業績嘅憧憬都慢慢消退，加上市場憂慮大市將跟隨外圍下跌，喺整體大市氣氛唔太理想之下，恒指短期好有機會跌穿20000點。<br> 于：成交活躍都係因為好多人早上憧憬全日市況會造好，而買入認購證，不過港股會唔會繼續升，短期都要睇番外圍因素，因為近期港股都係跟隨美股走勢。</p><p>搶先貼股<br>東方海外彈見32蚊要走</p><p>劉先生：我今日（周四）買咗東方海外（316），29.1蚊買入，想問近日油價跌咗，對呢隻股份有無幫助。同埋佢由40蚊高位已跌咗好多，睇吓佢會唔會喺超賣之後，有強力反彈。<br> 郭：東方海外出咗業績後，都比上星期四個價跌咗好多。你買入個價同今日收巿價都差唔多，想博短線反彈係有機會，但就要定止蝕位。大方向我都唔睇好公司前景，所以可定止蝕位喺28.5蚊，反彈到32蚊左右，見好就要走。佢舊年因為有特殊收益，令派息相對比較高啲，但今年派息就好難維持咁高，唔好期望短期上得番40蚊。</p><p>中鋁短期難重上10蚊</p><p>aa仔：我喺14蚊買咗中鋁（2600），但之後傳出好多壞消息，又發盈警，中長線有冇機會重上10蚊樓上?<br> 郭：首先中鋁最近出咗盈警，所以短期內買認購證風險就會好大。如果想等佢上番10蚊樓上，就要等佢出埋下半年業績先有啲機會。最近電解鋁廠冇電到，就開唔到工，咁佢哋就惟有買氧化鋁。暫時都幾難解決呢個困局，首先要等電力不足嘅問題解決，不過要等奧運過後，因為國家要擔保奧運期間唔會缺電，叫咗部份電解鋁廠關閉先，所以要去到第四季啲業績先會好睇番啲。</p><p>收市後4:30pm</p><p>click入 http://finance.appledaily.com以webcam參與節目及收看 <br> <br> 歡迎phonein28698262暢談心得亦可email至mailto:finance@appledaily.com搶先貼股<br> &#13;</p></body></html>