<html><header><meta charset="utf-8"><title>轆Book：08.08.08奧運<br>坐A6馬術專車　奪A級成績</title></header><body><h1>轆Book：08.08.08奧運<br>坐A6馬術專車　奪A級成績</h1><p>馬仔同AudiA62.4，都係今日奧運主角，事關馬術奧運比賽期間，有80部AudiA62.4負責接載選手、奧委會成員同各國貴賓。呢部豪華高性能轎車，人坐得舒服，連馬仔都讚不絕口，又聽吓馬仔點講？<br><br>記者：方糖<br>攝影：陳盛臣<br>模特兒：Enrica</p><p>只接載選手貴賓</p><p>J：我曾曾曾祖父係速度王子，贏過不知幾多打吡大賽，仲勁過精英大師。<br> <br> M：Sowhat，你都識講係你曾曾曾祖父啦，唔係你吖嘛，我就唔同，係純種馬，速度高，操兩操，成為今屆奧運選手有幾難。<br> <br> J：咁勁？咁你對呢部AudiA62.4接載專車又點睇呢？<br> <br> M：我雖然係馬仔，但對車仔都有研究，我認為佢夠資格做接載專車。<br> <br> J：對象係我哋就梗係合格有餘啦，家陣載人唔係載馬呀。作為奧運馬術專車，80部全新AudiA62.4全部由德國運到，仲早過你同我報到。車身搭配至新V6引擎連7前速Multitronic半自動波箱，附軚環加減撥片，177匹馬力、230Nm扭力、極速每小時226km，你咪話俾我知，你跑到每小時200km呀。<br> <br> M：嘿，我又唔係比速度，我嘅Talent係盛裝舞步賽，使乜嘥氣狂跑？<br> <br> J：呵……失覺晒。<br> <br> M：你唔知唔出奇，話晒你都係斑馬同純馬嘅混種馬，斷估奧運都無斑馬比賽啩？<br> <br> J：唓，好巴閉咩，呢部係人類選手同貴賓坐嘅高級專用車，我無份表演，你估你又有機會坐咩？</p><p>超靜內櫳</p><p>兩隻馬仔講得啱，AudiA62.4外形線條圓潤流暢，顏色鮮明非常好睇，沿用上一代大大個盾形鬼面罩，頭蓋表面有V形折線伸延至車尾，其高腰線、側線、車尾小雁尾線條，為整體營造出溫文爾雅形象。最能取悅選手同貴賓另一原因，係新車有超高靜音性能，原廠設計已經封殺到唔少噪音來源，其AutoPilot主動噪音抑制系統，利用內櫳Sensor分析音樂與噪音特性同量值，通過內置邏輯系統自行輸出音響或音量頻率，從而抵銷或平衡內外噪音，令車廂更寧靜舒適，加上有多項豪華音響系統有，優質車廂環境有助安撫選手情緒，表現自不然穩定出色喇。<br> 當然，叫得做奧運大會指定車，80部A62.4全新奧運特別版，車身當然會拉上特定式樣，如內櫳加咗幾個奧運牌飾，其他性能設施配備就完全一樣，若然想執筍盤，可於奧運後搶番部專用車，唔止價錢筍，最重要係夠晒紀念性，畢竟，始終係中國第一次辦奧運嘛。</p><p>AudiA62.4規格</p><p>引擎：2,393c.c.V6DOHC<br> 馬力：177bhp/6,000rpm<br> 扭力：230Nm/3,000-5,000rpm<br> 傳動：<br> 七前速Multitronic+/-<br> 自動波箱，前置，前驅<br> 尺碼：2,843×1,855×1,459mm<br> 車價：$463,000<br> 查詢：奧廸汽車（25251862）</p></body></html>