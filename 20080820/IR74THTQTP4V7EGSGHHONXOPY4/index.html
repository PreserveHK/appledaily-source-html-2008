<html><header><meta charset="utf-8"><title>中環在線：<br>《福布斯》女富豪張茵撐股價最落力 - 李華華</title></header><body><h1>中環在線：<br>《福布斯》女富豪張茵撐股價最落力 - 李華華</h1><p>前女首富張茵再度出擊增持玖龍紙業（2689）。據噚日港交所（388）資料，玖紙主席張茵喺今個月15號以每股平均價4.316元，增持110.5萬股玖紙，涉及金額476.9萬銀，持股量由72.03%增至72.08%。增持當日，玖紙跌咗三個巴仙。<br> 全球熊市，玖紙股價每況愈下，今年3月公佈中期業績差過市場預期，股價當日急跌四成，張茵惟有不斷出手增持撐玖紙。計埋今次，張茵今年已經第13次增持玖紙，總共花咗1.86億銀。不過，股價撐唔起，玖紙噚日收報4.01蚊，年初至今累跌八成。你話張茵見到點會唔眼寃，雖然係咁，家吓佢持有嘅玖紙價值仍然高達125億銀。</p><p>楊惠妍一次過豪擲3億</p><p>講起女首富，除咗張茵出手，《福布斯》亞洲女首富、碧桂園（2007）大股東楊惠妍今年亦曾經出手增持碧桂園，雖然只係出過一次手，但做得亞洲女首富，出手就梗唔會「陰啲陰啲」，4月21號豪擲3億銀買入5000萬股碧桂園，增持1次嘅資金已經多過張茵近四成。不過，碧桂園亦都唔係幾生性，增持至今股價再跌四成，但佢持有嘅碧桂園市值仍達343億銀。<br> 女富豪榜仲包括SOHO中國（410）張欣同華寶國際（336）朱林瑤，雖然公司股價年初至今分別跌54%同23%，但佢哋冇增持公司股權。雖然股價跌，但兩人嘅身家仍然過百億，佢哋持有嘅公司股份市值分別達124億同116億銀。有錢啫，唔一定要拎嚟撐股價嘛！</p><p>女富豪增持情況</p><p>富豪：張茵　玖龍紙業公司<br> 次數：13　涉及金額：1.86億元<br> 昨收報(年初至今變幅)：4.01元（-79.7%）　持股市值：125億元<br> <br> 富豪：楊惠妍　碧桂園公司<br> 次數：1　涉及金額：3.00億元<br> 昨收報(年初至今變幅)：3.58元（-60.3%）　持股市值：343億元<br> <br> 富豪：張欣　SOHO中國公司<br> 次數：0　涉及金額：0億元<br> 昨收報(年初至今變幅)：3.74元（-53.5%）　持股市值：124億元<br> <br> 富豪：朱林瑤　華寶國際公司<br> 次數：0　涉及金額：0億元<br> 昨收報(年初至今變幅)：6.00元（-23.1%）　持股市值：116億元<br> <br> 資料來源：港交所<br> <br> 電郵：mailto:LiWaWa@AppleDaily.com</p></body></html>