<html><header><meta charset="utf-8"><title>明仔二號內置GPS　飛釘插旗</title></header><body><h1>明仔二號內置GPS　飛釘插旗</h1><p>繼潮語殺入會考試題、書展揚名後，將再於手機界大展拳腳，講緊兩年前憑透明蓋設計而突圍嘅MOTO明！最近第二代終於現身，仍用Linux，還加入至Hit嘅GPS，想DIY規劃路線，搵美食搵景點，仿似喺地圖上飛釘插旗咁Easy！<br><br>記者：陳國輝<br>攝影：林栢鈞<br>Model：Cody</p><p>新明仔：厚咗，Man咗！</p><p>今集MOTO明型號叫A1600，同上代一樣，屬於為大中華而設計嘅手機。外形雖然冇上一代咁小巧及纖薄，但繼續飛走Keypad，只靠一面2.4吋26萬色輕觸彩芒，方便用家手寫中文並記錄重要事情。特別一提係，最大賣點嘅半透明揭蓋，由弧形變為平面，好處係當你睇番上次MissCall或者SMS，視覺上會比較清晰。
</p><p>粉盒DC拍全景相</p><p>外觀上究竟靚咗定退步咗，呢樣因人而異，但功能方面肯定比第一代豐富好多！重點要提A1600相機已由200萬提升為320萬像素，齋睇數字其實意義不大，皆因好多潮人已開始用LCD芒睇相，320萬像就夠晒；相反，今次特別加插全景拍攝、連環9格及合併相片等唔同模式，玩法拍得上部份卡片潮機，反應仲幾快㖭！
</p><p>Linux系統裝GPS</p><p>𠵱家好多手機都內置咗GPS，雖然MOTO明唔係最早嗰批，但利用Linux系統玩導航和定位，應該係第一次。A1600內置自家導航軟件《MOTONAV》，地圖及介面採用全中文顯示，夠親切之餘，你只須輕輕篤一下放大鏡，地圖就會放大或縮細，反應仲幾快㖭！至於行貨會否附送香港地圖？就要等稍後公佈喇！
</p><p>部件逐Part睇</p><p>Profile</p><p>制式：GSM四頻<br> 體積：53.5×98.9×19.6mm<br> 重量：128g<br> 通話時間：420分鐘<br> 備用時間：200小時<br> 主要功能：MOTONAV導航軟體、A-GPS定位、320萬像素相機、自動對焦、全景拍攝、卡片掃描、GoogleSearch、SongID、支援最高4GBmicroSDHC卡<br> <br> MOTOROLA（25063888）</p><p>同場加映：入門機A810</p><p>嫌A1600價錢貴，又想玩部較平嘅Linux手機？不妨考慮呢款A810。售價幾乎係A1600一半，外形設計簡約，機面靠2.2吋TouchScreen以及5方向掣，即控制晒全部功能；另外佢仲配備200萬像素相機和15fps攝錄功能，娛樂成份相當高。</p><p>Profile</p><p>制式：GSM三頻<br> 體積：51×104.8×13.5mm<br> 重量：95g<br> 通話時間：420分鐘<br> 備用時間：225小時</p></body></html>