<html><header><meta charset="utf-8"><title>轆Book：油費每公里$1.8抵玩</title></header><body><h1>轆Book：油費每公里$1.8抵玩</h1><p>數寶馬X5xDrive30iA最大優點，始終係油費，喺可口可樂博你懵每罐縮小25ml、十幾蚊一罐豆豉鯪魚、昌記魚蛋都要執笠嘅日子，真係要學廣告嗰個妹妹話齋：「慳得一蚊得一蚊。」平均油費每公里$1.8，家庭車、七座位、Panorama天幕式天窗……仲想點？有買趁早啦。<br><br>記者：陸伊琳　<br>攝影：陳盛臣<br>模特兒：Roxanne@StageModels</p><p>寶馬上年初推出X5，深受用家歡迎，我偏愛SUV車款，貪佢設備豪華有型格，一句到尾出得街見得人，適合唔同場合使用。廠方推出嘅增值版X5xDrive30iA仲得我歡心，Panorama天幕式玻璃頂、鋁合金車頂行李架、大容量尾廂……既方便中港公幹兩邊走，亦適合當旅行車一家大細去郊外踩番轉。我最Buy後排新增DVD影音裝備，蹦蹦跳無時停嘅小朋友可以乖乖睇電影，佢哋坐定定，車廂自然靜，我都可以專心揸車。
</p><p>多功能家庭車</p><p>X5xDrive30iA勝在多功能，有七座位，多多家庭成員都無問題，少人坐當Van仔搬屋用都得，摺起第三排座椅，可騰出更多空間，大大小小行李全部質得落，就算開埋座椅，尾廂行李位亦有足夠空間放兩個29吋大篋，接親戚朋友機、湊細路仔返學放學Fit晒。另一樣嘢要讚嘅係，呢個版本靚仔好多，全車增添唔少鋁質裝置，成架車望落更潮，配合原裝18吋胎軨、鋁合金車頂行李架、電鍍門邊鏡殼，充滿活力，好有跑車感，車廂亦以鋁質裝飾取代以前嘅桃木用料，Cyber味重咗。<br> 大大部七座位四驅車，用家如你最擔心都係耗油量問題，睇數字唔該，2,996cc直六引擎，平均油費可低至每公里$1.8，家庭車而言屬超級慳油之選，操控方面亦非常靈活，加速順暢有力，一㩒Sport掣發揮得更盡，爛路表現都好穩當，安全感十足。</p><p>1.中控台設計簡約，唔多花巧，一切以實用為主。</p><p>2.可以睇埋DVD，小朋友自然坐定定，唔會嘈嘈閉。</p><p>3.流線型波棍，手感唔錯。</p><p>4.螢幕顯示車前車後狀況，泊車唔使煩。</p><p>5.錶板指示清晰，一目了然。</p><p>6.指定動作，配備合金胎軨。</p><p>寶馬X5xDrive30iA規格</p><p>引擎：2,996cc，直六<br> 馬力：272ps/6,650rpm<br> 扭力：315Nm/2,750rpm<br> 傳動：六前速+/-自動波，四驅<br> 車價：$698,000起<br> 查詢：寶馬香港（27145271）</p></body></html>