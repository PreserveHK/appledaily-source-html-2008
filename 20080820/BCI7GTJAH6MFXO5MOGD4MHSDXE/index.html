<html><header><meta charset="utf-8"><title>08電腦節　聽日開鑼　平搶高清</title></header><body><h1>08電腦節　聽日開鑼　平搶高清</h1><p>奧運開幕前夕，高清Product被港人瘋狂勁掃，唔單止HD電視有運行，連機頂盒到家陣仲缺緊貨，都咪話唔誇張！錯過咗開幕唔緊要，聽日一於踩入會展電腦節，掃番批勁平勁抵玩嘅高清周邊返屋企，Set定靚機等奧運閉幕禮，叫做攞番個尾彩嘛！<br><br>記者：徐影龍&#13;</p><p>高清都搞智能</p><p>香港電腦通訊節移師會展後，一年比一年有搞頭，早前更搵嚟Freeze三嬌「胸」降IT代言人大賽，聲勢一時無兩；今年繼續力谷高清生活，主題係「高清．數碼家居」，場內Set咗套超強高清智能家居喺度，一掌操控全屋數碼產品，最震撼係擺咗部Panasonic最新65"Plasma喺度，狂播Blu-ray同高清節目，引誘大家進入高清生活。
</p><p>46"大件夾抵食<br>搶手度★★★★</p><p>雖然大屏幕高清LCD越賣越平，但點都唔夠Shinco呢部DTV-4621咁震撼，46"最巨Size，現場特價$7,999！基本上八千蚊喺市面上只可以買到32"-37"，呢個價位去到46"已經幾無敵，仲要內置埋DVD機及SD、MS、MMC三合一記憶卡槽，睇碟睇數碼相又慳一大筆，仲想點？雖然解像度為1,366×768標清格式，不過一樣食到1080pFullHD訊號，睇Blu-ray打PS3依然有睇頭。<br> <br> 攤位：C26、C28、C30<br> 查詢：Shinco（36699888）</p><p>投影機一千有找<br>搶手度★★★★★</p><p>屋企細、冇福消受46"電視？不如考慮吓Thomson呢部All-in-One投影機PJX500A，最高支援720p訊號輸入，PAL、NTSC統統無問題，600:1對比度及800流明度，毋須熄燈都睇得清楚，最重要$999賣價夠晒割喉，到聽日肯定成必搶Item，搞到我都心思思想買番部擺喺房，投影上天花板、瞓喺張床度睇碟睇電視就夠過癮啦！<br> <br> 攤位：D31-40　<br> 查詢：冠恒集團（31851030）</p><p>BDROM殺價升級電腦<br>搶手度★★★★★</p><p>想平睇Blu-ray碟又唔想買Player或PS3，不妨考慮吓幫家中電腦換光碟機。天揚返咗批SONYBDROM賣得唔錯，腦場價接近千七蚊，依然成為好多人嘅砌機Option，始終房仔細細，用電腦芒睇慳番唔少位。聽日會場將劈至半價，$888又係割喉之選，相信好多影音發燒友會砌番部AVPC看門口。<br> <br> 攤位：F11-16<br> 查詢：康藝科技（23077345）</p><p>LG一機兩食<br>搶手度★★★</p><p>上年高清影碟大戰，靚片四分五裂，搞到兼容兩種格式嘅碟機鬼死咁貴，高開近一萬大元。雖然HDDVD已收山，不過市面仲流通緊好多HDDVD一級猛片，等唔切BD版《變形金剛》同《Matrix》？呢款桌面電腦用嘅LG高清光碟機就啱晒你，一ROM玩齊Blu-ray同HDDVD，賣價$999，鍾意收藏影碟嘅玩家，大可出街掃番啲平價HDDVD影碟。<br> <br> 攤位：G21-G26<br> 查詢：迅靈科技（29596226）<br> </p><p>500GB巨肺機頂盒<br>搶手度★★★★</p><p>機頂盒幾乎被港人掃清，鬼咩，我睇完HD版《向世界出發》，都驚覺免費電視節目原來可以咁靚。市場新貴係行雙Tuner，一邊睇無綫一邊錄亞視都仲得；EIGHT呢款HD500GT不單具雙Tuner功能，更內置埋500GB硬碟，足夠你錄晒成個奧運比賽，電視迷毋須擔心唔夠位，左刪右Cut咁踢腳。<br> <br> 攤位：P17、P19<br> 查詢：豐旭（31884362）</p><p>同場抵玩Items<br>SandiskMP3機<br>會場價：$99（每日限100部）</p><p>MP3機雖被手機及iPod玩晒，但的骰兼抵玩型號依然有所作為；Sandisk旗下就有款SansaShaker，細細部兼有埋喇叭，搖兩搖就可轉歌，勁Funny。<br> </p><p>I-DOGClip喇叭仔<br>會場價：$199</p><p>早幾年I-DOG跟住iPod一齊興起，一邊播音樂一邊搖頭擺腦，好鬼趣致。今年i-Dog復活，得番個狗頭依然可愛，細細部夾喺衫袋，再凸個狗頭出嚟唱歌，Cute爆！</p><p>攤位：T11-T21及D34<br> 查詢：冠恒集團（31851030）&#13;</p><p>JBLReference610<br>會場價：$998&#13;</p><p>立體聲藍芽耳機一向賣得貴，若掛埋JBL牌頭，唔係發燒友都未必捨得畀錢。好彩會場做優惠，原價$1,998嘅藍芽耳筒半價有售，對應A2DP及AVRCP手機，附iPod專用藍芽發射器，變相將iPod增值成藍芽MP3。<br> <br> 攤位：B37及B38<br> 查詢：思維集團（29551000）&#13;</p><p>VA703b17"LCD<br>會場價：$1,330（須出示教職員或學生證）&#13;</p><p>顯示器老大哥Viewsonic話就嚟開學，搞番個「BacktoSchool」學生優惠，精選咗五款LCD做特價，由17"到26"型號都有，最平$1,330，換芒未必係大負擔嘅。<br> <br> 攤位：L11-20<br> 查詢：ViewsonicHK（36901398）</p><p>SONYDVD錄影機<br>會場價：$1,690（送50隻DVD-R碟）&#13;</p><p>呢款多功能DVD錄影機勝在外形吸引，簡單易用，DV、記憶卡入面嘅檔案一插即Burn，若家中電視具AV輸出嘅話，連電視節目都可錄埋。
</p><p>SapphireFireGLV3600<br>會場價：$1,499（256MB）</p><p>ATiOpenGL最強勁嘅顯示卡，行128bit，內置256MB視像記憶體，支援OpenGL2.1硬體加速，市價近三千，會場半價開賣，機迷終於可考慮。<br> <br> 攤位：F11-16<br> 查詢：康藝科技（23077345）</p><p>SDP-17327"手提DVD機<br>會場價：$499&#13;</p><p>一隻大牛就買到Shinco呢部手提DVD機，屏幕仲要有成7"，周街睇碟都毋須瞇埋對眼。<br> <br> 攤位：C26、C28、C30<br> 查詢：Shinco（36699888）</p><p>USB流動充電器<br>會場價：$520&#13;</p><p>出街叉電救命之寶，支援大部份手機型號，只需將USB插落電腦，便可儲滿電，以備出街不時之需。<br> <br> 攤位：R13<br> 查詢：J&amp;A（23638145）</p><p>香港電腦通訊節2008</p><p>日期：8月22至25日<br> 時間：1:00pm-10:30pm<br> （＊最後一天提早為6:00pm閉幕）<br> 入場費：$20</p><p>500門票醒《蘋果》讀者</p><p>去得電腦節，肯定預咗入場掃貨，想連入場費嗰$20都慳番，就要剪低呢個印花，留番聽日換入場券喇！<br> <br> ＊印花必須為正本，每個印花只能換一張入場券。<br> <br> ＊入場券換領方式為先到先得。<br> <br> ＊主辦單位保留最終裁決權，參加者不得異議。<br> <br> ‧必須憑報紙上的印花才可以享有優惠。</p></body></html>