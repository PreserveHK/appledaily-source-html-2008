<html><header><meta charset="utf-8"><title>中環在線：<br>賣舖炒股供仔留學　師奶炒燶股證監畀冠軍 - 李華華</title></header><body><h1>中環在線：<br>賣舖炒股供仔留學　師奶炒燶股證監畀冠軍 - 李華華</h1><p>華華今日想同大家講一個故事，主角係駱淑賓。話說駱女士細仔獲英國肯特大學（UniversityofKent）收咗讀law，但駱女士唔夠錢，手上最值錢就係經營咗30年嘅小食店，佢將間小食店賣咗都只係夠供個仔喺英國讀一年書。咁啱佢聽朋友講，中鋁（2600）可能成為藍籌，所以把心一橫，拎賣咗小食店筆錢炒番轉，結果中鋁由入貨價24蚊跌到得12蚊。</p><p>先輸中鋁再蝕細價股</p><p>佢再聽朋友講，沽咗一半轉買東力實業（978）同麗盛集團（1004）等細價股，點知蝕得仲甘。結果阿仔去唔到英國，只係能夠留番喺香港讀書。<br> 呢個係真人真事，但情節就有啲加減。呢個故事其實係嚟自散戶駱淑賓，佢早前參加咗證監會嘅「你我的投資故事」比賽，攞冠軍，有獎狀兼5000蚊現金。故事裏面嘅駱女士要賣小食店，現實世界據聞就冇呢一節。至於買股故事，佢話的確攞30萬積蓄嚟炒，家陣仲坐緊艇，但已置諸腦後。佢仲同華華講，手頭仲有啲喺4蚊時入嘅滙豐（005），幾多就唔知，但肯特大學的確收咗佢個仔，而佢個仔家陣又真係要留番喺香港讀書。華華問佢，阿仔去唔成英國，有冇怨媽咪，佢話冇。梗係，家陣阿仔喺港大讀法律，就一啲都唔輸蝕。<br> 駱女士話，錢財身外物，「炒股輸錢唔緊要，最緊要唔好輸埋親情、友情同條命。」</p><p>誤信窩輪升得快</p><p>除咗駱女士，攞到優異獎嘅李順意，亦係以「損手」故事攞獎，不過佢唔係炒正股，而係炒窩輪。腹大便便嘅李順意話，覺得炒輪可以令財富增值快啲，舊年牛市佢真係賺到兩三倍，但個市一牛皮，正股升，隻輪照跌，最後由賺30萬變倒蝕40萬。<br> <br> 電郵：mailto:LiWaWa@AppleDaily.com</p></body></html>