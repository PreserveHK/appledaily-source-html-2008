<html><header><meta charset="utf-8"><title>轆Book：長陣Freed　有埋購物袋？</title></header><body><h1>轆Book：長陣Freed　有埋購物袋？</h1><p>HondaJazz，即係水貨Fit仔，今日呢部Freed驟眼似足Fit仔，不過係拉長咗嗰隻。Freed係Honda全新車種，日系有五座、七座、八座選擇，香港引入嘅首部Freed係1.5公升七座版，車身拉長咗，內櫳大咗，最過癮係手枕位內藏手提袋，方便師奶買餸乎？<br><br>記者：梁美甜<br>攝影：譚盈傑<br>模特兒：Enrica</p><p>加長版添跑味
</p><p>新鮮滾熱辣推介，Freed五月尾日本初登場，唔夠三個月已經到港。正面睇，新車外形似Fit仔，車頭同大大個鬼面罩最似，難怪試車當日好多熟男都睥睥貢，誤以為Fit仔出咗加長版；打側睇呢？又似平治車仔喎，大傾斜度嘅擋風玻璃同三角窗，令車身整體線條上揚一體化，外形唔笨拙老土，仲帶跑味㖭。<br> Freed配備1.5公升直四SOHCi-VTEC引擎，加埋CVT無段變速波箱，馬力輸出達118匹，絕對夠日常生活車出車入，買餸接仔女返學放學啱晒數，耗油表現出色，資料顯示每公升行到16.4公里，算係咁。</p><p>低地台方便上落</p><p>新車軸距2,740mm，闊度增加，內櫳空間相對增加，Enrica同攝影師喺車廂轉嚟轉去，搞東搞西，化妝擺Pose都未試過頂頭撞膝。Enrica讚：「低地台，方便小朋友同老人家上落，電動趟門，開門閂門連力都慳番，我Buy。」三排七座位，望落闊落，坐落舒服，攝影師又讚：「中排兩張獨立座椅有手枕，坐都坐得Hea過人，坐兩件大隻猛男都OK。」輪到我，我覺得手枕位最有驚喜，揭開，裏面居然有個獨立手提袋，拎出嚟可以直接當購物袋用，唔通方便師奶買餸？不過咁，我份人比較貪心，Seat位雖然闊落，但要好似身中化骨綿掌攤屍咁攤咩，只限腳短人士，44吋長腿？上身焗住坐到直不甩先唔會頂膝頭囉。</p><p>HondaFreed七座規格</p><p>引擎：1,496cc，直四SOHCi-VTEC<br> 馬力：118ps/6,600rpm<br> 扭力：144Nm/4,800rpm<br> 傳動：CVT無段變速，前置<br> 車價：未定價<br> 查詢：富利堡（28776700）&#13;</p></body></html>