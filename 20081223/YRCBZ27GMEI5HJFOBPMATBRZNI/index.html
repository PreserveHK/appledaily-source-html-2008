<html><header><meta charset="utf-8"><title>怪誕英足夜：皇馬買人光怪陸離！ - 蘋果波神</title></header><body><h1>怪誕英足夜：皇馬買人光怪陸離！ - 蘋果波神</h1><p>一年前今天，小弟身處英倫，阿仙奴在倫敦打吡連贏車仔及熱刺兩場，在場觀戰自是興奮莫名，雖然當時滙率高達1鎊對15.6港元，但世界美好未有勒緊褲頭，大箱戰利品運回港派好友；那料到逆轉之快，現在連阿仙奴亦殘缺得被摒棄出bigfour之列，裁員減薪陰霾籠罩在聖誕佳節的上空……</p><p>雲格太早沽狄亞拉？</p><p>英鎊大貶值（1鎊現只能兌換約11.4元），碧咸越老越精靈，寧願帶住嬌妻去金融海嘯影響較少的意大利，暢遊米蘭市，也不返老家；英超場內空凳漸多，不少中下型班對戰賽事，入座率不足一半，該等球會收入大減，轉會市場快將重開，相信大把可即用好球員沽畀曼城等要擴軍嘅水魚球會；不過近年歐洲球員轉會市場一向水份甚高，最新一員法國中場狄亞拉當屬此類。<br> 歐洲selling　club之王荷甲阿積士，忍咗半季，終要賣走已25歲射手亨特拉爾，套現起碼1,700萬鎊係合理同啱價；但西甲強豪皇馬剛又用更高嘅2,000萬鎊購入踢了英超樸茨茅夫不足一年、未證明身價嘅23歲法國邊緣國腳狄亞拉，實在瘋狂。英國小報更借此嘲諷現時一沉百踩嘅雲格，當年550萬鎊已肯放走狄亞拉畀老樸，實在戇居。先撇開雲格蝕章不談，但冇身材、冇控制戰局能力、冇遠射同成日受傷，徒靠後生當打及有走不完氣力，與今季提早收「咧」嗰位原皇馬中場工兵、馬里國腳廸亞拉相比，差幾班。還好西甲防守一向偏差，皇馬粒粒皆星，搵餐晏應該冇問題。</p><p>逆市擴軍表面風光</p><p>至於回想雲格近十年重用嘅法國工兵，韋拉、比堤屬頂級，法米尼及戴亞比未見底，但狄亞拉級數充其量只是8、9年前嘅基文廸（退休後現為阿仙奴球探），所以走寶，純粹從回報計，可以話沽早咗！但從一年前排序，佢無可能在法比加斯同法米尼之前，佢要踢正選否則離隊，也別無他法。一年前，也無幾人知曉，滙豐（005）股價得番70幾蚊，話仲有得跌！<br> 小弟剛收到該銀行修改信用卡財務費用通知，趁聖誕節當前佢哋竟然將購物逾期還款年利率調高至31.86%，利息之高同借財仔冇乜分別，可見呢間享負盛名嘅世界最大銀行之一求「財」若渴。先使未來錢，都要睇吓乜嘢時勢，皇馬未到季中轉會市場重開，已豪擲逾4億港元掃貨，但今屆睇怕點都追唔到巴塞，歐聯16強戰要硬撼利物浦，未來收益何來保障，逆市而行、光怪陸離，硬要表面風光，小心成為催命符！（8之1）<br> 蘋果波神</p></body></html>