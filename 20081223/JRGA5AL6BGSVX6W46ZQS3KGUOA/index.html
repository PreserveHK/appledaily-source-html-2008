<html><header><meta charset="utf-8"><title>閃亮燈飾　自駕尋秘景：<br>避逼浪漫</title></header><body><h1>閃亮燈飾　自駕尋秘景：<br>避逼浪漫</h1><p>為趕聖誕前完成手頭工作，打工一族已經做到氣呵氣喘，諗住放假唞番吓，身邊人卻歡天喜地，嚷着要到鬧市睇燈飾。與其被迫出街同人逼，不如諗計「避逼」，揸架愛驅遠離繁囂，一樣有璀璨燈飾滿足你愛人，更可過番個寧靜而浪漫嘅X'mas。<br><br>記者：梁美甜<br>攝影：譚盈傑<br>Model：Phoebe、Edmond（TheGroup）<br>鳴謝：合誠汽車（28035333）<br>查詢：奧海城（27404102）、黃金海岸（24526566）</p><p>甜遊全港最巨聖誕樹</p><p>有部車仲要係四驅車至夠方便，揸住Murano，車身高又有天窗，視野廣，齋遊車河都已經正爆，Honey識做收埋幾束花幾份禮物同飲品仲Sweet，揸車去邊都得，停低睇住靚景隨時開P，二人派對更加無敵浪漫。<br> 係，好多人諗起聖誕燈飾，自然諗到尖東同去中環皇后像廣場睇巨型聖誕樹，就係因為人人都去自不然逼爆，人取我捨，即時同Honey揸車去搵其他靚景點SweetSweet，驅車沿連翔道直達奧海城，無論日夜都好少機會塞車，出入自不然暢通無阻。點解要去奧海城？佢棵聖誕樹比中環冬日節嗰棵30米仲要高大，堪稱全港最高聖誕樹，全棵掛滿閃爍波波，配合唔同光效，浪漫得很，加上周遭佈置唔同星燈及飾物，滿場醉人氣氛，甜到漏！<br> 場內亦有大型聖誕裝置同好多B.Duck，「Duck意」可愛，Honey都即時多咗份童真，快樂其實可以好簡單！</p><p>Free泊冧玩</p><p>奧海城消費滿$200或周末假期滿$300，就Free泊兩粒鐘，以EPS或信用卡消費滿$100，可換B.Duck心意卡去聖誕樹下許願㖭！<br> 商場停車場出入口沿路，即海庭道上都有幾個露天停車場，最近嘅WilsonParking只係每小時$7，行多百零米就有綽德及金偉，每小時收$6，行遠少少當浪漫散步囉。</p><p>西九長廊　無敵海景</p><p>西九龍可以話係車迷至愛遊走地段，事關西九龍公路或連翔道好少會塞車，沿柯士甸道西或雅翔道轉入西九龍海濱長廊，沿路已經有好幾個風鈴燈柱，入到盡有個咪錶停車場，幾十個咪錶位任泊不特止，最盞係對面海港島沿岸燈飾飽覽無遺，正到暈！</p><p>汀九　盡覽雙橋</p><p>夜晚遊車河感覺一流，加上路闊又暢通就更疏肝，由西九龍公路掟入荃灣路，再轉入屯門公路或青山道入汀九，直達機場核心計劃展覽中心，將車停喺對開咪錶停車場，可飽覽青馬大橋以及汀九橋夜景，雙橋晚黑都點上唔少顏色燈光，配合晚風及水色，浪漫感覺滿瀉！</p><p>黃金沙灘　談心一流</p><p>沿青山道或屯門公路，轉入掃管笏路直入黃金海岸，經過春和海景花園，轉左有70個位嘅咪錶場，$2半小時，筍！除落沙灘玩，亦可到商場欣賞26呎高、掛滿二千個寵物小精靈嘅聖誕樹，小朋友一定滿足。</p><p>NissanMurano規格</p><p>引擎：3,498c.c.V6CVT<br> 馬力：260ps/6,000rpm<br> 傳動：XTRONICCVT-M6<br> 售價：$412,800<br> 查詢：合誠汽車（28035333）</p></body></html>