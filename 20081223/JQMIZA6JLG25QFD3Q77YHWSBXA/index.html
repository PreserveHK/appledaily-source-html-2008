<html><header><meta charset="utf-8"><title>蜆鴨浸酒浴　醺醉之夜</title></header><body><h1>蜆鴨浸酒浴　醺醉之夜</h1><p>來到平安夜，有人喜歡一大班人開熱鬧派對，但有人鍾意兩口子靜靜地甜蜜度過，而Kit就特別教大家用白酒浸蜆、紅酒浸鴨胸，再來個蘋果汁浸豬肉，醉人又甜蜜，一於今晚過一個飲飽食醉的平安夜。<br><br>記者：劉明慧<br>攝影：黃子偉、林栢鈞</p><p>今日煮腦　12:30pm</p><p>逢星期一至四<br> KitMak（食譜作者及專欄作家）<br> <br> 擔任飲食雜誌專欄作者、食譜作者及烹飪節目主持；為不同飲食機構擔任食物造型拍攝設計、食譜設計。<br> <br> 菜式<br> 白酒煮蜆<br> 紅酒鴨胸鮮橙沙律<br> 蘋果香草燒豬柳<br> 南瓜麵包布甸<br> <br>  http://web.mac.com/mak.attack </p><p>白酒煮蜆</p><p>0hr15min<br> 製作難度：★☆☆☆☆<br> <br> 這個蜆的煮法好簡單，連新手都無有怕，但簡單歸簡單，不要忽略細節位，例如落白酒一定要煮滾，否則會令個湯又苦又酸，功虧一簣㗎！</p><p>材料</p><p>蜆600克、上湯800毫升、水適量、蒜頭6至7粒（剁碎）、白酒1/2杯</p><p>做法</p><p>1.起鑊用中火燒熱油，下蒜茸爆透至金黃色。<br> <br> 2.注入上湯，下適量的水調校至自己喜歡的鹹味，開大火煮滾。<br> <br> 3.煮滾後下蜆，半冚蓋煮至蜆開始開口時，下白酒煮滾至蜆全開口即可。</p><p>貼士</p><p>蒜茸一定要爆得夠透才會香，如果爆唔夠透，個湯煮起來會酸，但又唔可以爆燶，因為會苦的！</p><p>紅酒鴨胸鮮橙沙律</p><p>0hr15min<br> 製作難度：★★☆☆☆（未計醃鴨胸時間）<br> <br> 吃過鴨胸後，發覺紅酒香味更濃，Kit刻意將鴨胸預先浸入紅酒內，先令鴨胸吸收紅酒的香味，而紅酒則吸收了鴨胸煙熏的香味，再用來煮汁，香味自然更濃。</p><p>材料</p><p>橙1個、煙鴨胸1個、菠菜葉適量、紅酒1杯、橙皮少許<br> <br> 汁料：橙1個（榨汁）、白蘭地/蜜糖各1湯匙、水3湯匙、橙皮/鹽各少許</p><p>做法</p><p>1.橙起肉備用。<br> <br> 2.將煙鴨胸浸在紅酒中，用保鮮紙封好，放入雪櫃雪３小時，將浸煙鴨胸的紅酒留起備用。<br> <br> 3.大火燒熱少許油，下煙鴨胸煎至兩面金黃，轉中火迫出多餘的油份後，撇走多餘鴨油，再倒入浸煙鴨胸的紅酒，半冚蓋煮1至2分鐘。<br> <br> 4.待紅酒煮至收亁，撈起煙鴨胸後收細火，再下汁料煮至稠身成紅酒汁。<br> <br> 5.將鴨胸切片，菠菜葉及橙肉鋪上碟，再鋪上鴨胸及橙皮，淋上紅酒汁即可。</p><p>貼士</p><p>紅酒份量可視乎個人口味而調校，想多啲汁，紅酒份量可加多少許；如果想味道甜啲，則加點蜜糖。</p><p>蘋果香草燒豬柳</p><p>0hr15min<br> 製作難度：★☆☆☆☆<br> <br> 每次煎豬扒或豬柳都有少少灰黑，見過這道豬柳後，才知蘋果汁的甜，好像BBQ般加蜜糖一樣，令豬柳更金黃有光澤。</p><p>材料</p><p>蘋果1個、洋葱碎2湯匙、蒜茸1湯匙、迷迭香葉3茶匙、豬柳2塊、有氣蘋果汁1支、鹽/黑椒碎各少許、蜜糖/水/生粉各適量
</p><p>做法</p><p>1.豬柳浸有氣蘋果汁半小時，蘋果汁留用。<br> <br> 2.蘋果去心切件後浸鹽水片刻，撈起吸亁水。<br> <br> 3.大火燒熱油轉中火，下蘋果及少許蜜糖同煎，煎至蘋果金黃，下少許鹽調味，盛起備用。<br> <br> 4.豬柳撒上適量的鹽及黑椒碎略醃，大火燒熱油，下豬柳煎至兩面金黃，再冚蓋焗熟透，下洋葱碎、蒜茸及迷迭香葉爆香，再下少許鹽調味，將豬扒上碟，汁留在鑊中。<br> <br> 5.將蘋果汁倒入鑊煮滾，以生粉水埋芡成醬汁。<br> <br> 6.蘋果上碟，淋上醬汁，加棵迷迭香做裝飾即成。</p><p>貼士</p><p>豬柳浸入有氣蘋果汁內，除吸收了蘋果汁的香味外，也可因豬柳吸收多點水份而令肉質鬆化。</p><p>南瓜麵包布甸</p><p>0hr15min<br> 製作難度：★☆☆☆☆<br> <br> 唔好以為日本貨一定最好，今次Kit就用中國南瓜，因口感滑又甜；而日本南瓜較粉又飽肚，用來做甜品效果不理想！</p><p>材料</p><p>南瓜300克、牛奶350毫升、方包1/2磅、雞蛋4隻、糖4至5湯匙、糖霜/烘焙用朱古力粒各少許</p><p>做法</p><p>1.預熱焗爐至180℃。<br> <br> 2.方包去皮，對角切成兩份，鋪在焗盤內。<br> <br> 3.南瓜去皮切件，用保鮮紙蓋好，留個細窿透氣，放入微波爐以大火焗5至8分鐘至熟透，壓成茸備用。<br> <br> 4.蛋拂勻，與牛奶及糖混合，再加南瓜茸拌勻成南瓜奶。<br> <br> 5.將（4）倒入焗盤內，讓麵包充份吸收南瓜奶，撒入朱古力粒及糖霜，放入焗爐以180℃焗25至30分鐘即完成。</p><p>貼士</p><p>將南瓜放入微波爐煮熟是不用加水，因南瓜已有好多水份，特別是中國貨！</p><p>網上重溫</p><p> http://cooking.appledaily.com </p></body></html>