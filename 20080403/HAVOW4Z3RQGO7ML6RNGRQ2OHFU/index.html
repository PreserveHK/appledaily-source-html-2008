<html><header><meta charset="utf-8"><title>隔牆有耳：處長退休　隨時做局長 - 李八方</title></header><body><h1>隔牆有耳：處長退休　隨時做局長 - 李八方</h1><p>被外界盛傳為下任保安局局長熱門人選嘅入境處處長黎棟國，下周一起退休前休假，黎Sir噚日接受訪問時，好例牌咁話退休後首要係陪老婆，又會去澳洲探仔，有時間會遊山玩水兼跟老婆學書法，學習修心養性。<br> 黎Sir強調退休後唔會下海，只做義工，至於會唔會接棒做保安局局長，黎Sir笑笑口話：「Nobodyknowsthefuture（冇人會知將來係點）」。<br> 做咗入境處一哥近6年嘅黎Sir話，入境處工作量不斷上升，人手增長卻有限，員工壓力有增無減，所以入境處日後要走高科技路線，正計劃將所有申請電子化，將來市民唔一定要親自到辦事處排隊辦手續，另一願望係希望所有出入境旅客都可以使用e-道，有助減輕人手壓力。<br> 黎棟國喺入境處工作34年，最難忘係南亞海嘯同沙士，入境處要喺極短時間內調動大批人員應變，而最令佢驕傲嘅係該處職員好齊心，有需要即一呼百應自願參加。佢又話對繼任人白韞六有信心，相信白Sir勝任有餘。</p></body></html>