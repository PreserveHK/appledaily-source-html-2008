<html><header><meta charset="utf-8"><title>HTC再發功　初玩衞星GPS</title></header><body><h1>HTC再發功　初玩衞星GPS</h1><p>HTC近日捧場者眾，內有Touch搶灘、外有水貨Softbank助陣，講到底外形靚仔簡單易用贏了觀眾緣，更令唔少人擺脫對SmartPhone難用觀感。今次HTC再推出P3470，一樣以入門級玩家為主，開價$3,680，200萬像素鏡頭、外形輕巧，最緊要係初次玩埋衞星定位！<br><br>記者：許福合<br>攝影：伍慶泉<br>Model：Wing&#13;</p><p>內置GPS接收勁</p><p>P3470屬於入門級GPS手機，內置GPS天線接收器，可惜跟機並無附有GPS軟件。建議香港用家可以使用《MapKing》查詢地圖資料，除咗一般位置查詢外，可以同時知道附近食肆、購物等生活資訊，另外最好用係導航功能，只要輸入地址後，系統會引導前往，相當好用。影相方面，P3470採用200萬像素鏡頭，基本拍攝功能系統有提供白平衡、亮度調整、照片品質等。另外試用時發現近距離拍攝效果都不俗，令人意外；而配合P3470內置GPS功能，拍攝的相片可以將衞星經緯度紀錄在內，方便用家查詢相片拍攝地點。</p><p>商場測試：</p><p>GPS訊號變弱，未能正確顯示位置。</p><p>戶外環境：</p><p>GPS接收良好，操作正常。</p><p>按圓掣睇相</p><p>一開機首先見到《HTCHome》介面，上有時間、天氣及常用快捷鍵，亦設有直接點選人像打電話功能，版面設計簡單直接，唔怕混亂。P3470因非Touch系列無得玩TouchFLO，要用回傳統按鍵方式，屏幕底下圓形導航鍵能作360度操作，只要用單指一捽即可！同時它亦保留上下左右四向觸感，可作傳統十字掣操作。講番iPhone睇相操作非常吸引，而P3470亦有類似玩法，於HTCAlbum內相片可用手指操作，畫圓圈可放大縮小，又可按左右切換相片，操作起來也相當暢順。</p><p>樸素外形功能齊</p><p>P3470主打入門級巿場，所以機身外形比較簡約、樸素，Touch系列至少有個鏡面或不同顏色機身，但P3470外形上就普通咗些少。機身用咗金屬包邊，略為提升手感，而整體機身大小大約一個手掌左右，15.7mm薄，重量亦只係122g，可以輕鬆放入褲袋。顯示屏仍然是P3470焦點，大小為2.8吋QVGA，畫面質素唔錯，不過留意屏幕與機身並非平面，而是陷入機身之內，長期使用可能有積塵問題。睇P3470規格，記憶體Rom為256MB，Ram為128MB，開機後還見到有77MB；常用軟件可安裝於內置記憶提升效率，想聽歌、存相，就可以選擇microSD卡。</p><p>Profile</p><p>網絡：GSM四頻（850/900/1800/1900MHz）/GPRS/EDGE<br> 處理器：TI'sOMAP850<br> 記憶卡：256MBROM/128MBRAM<br> 屏幕：2.8吋TFTQVGA<br> 其他功能：200萬像素鏡頭、支援MP3、WMA、WAV播放、藍芽2.0、內置GPS天線<br> 記憶卡：MicroSD<br> 電源：1,100mAh充電池<br> 待機/通話時間：240小時/420分鐘<br> 體積：108×58.3×15.7mm<br> 重量：122g<br> 查詢：HTC（35201234）</p></body></html>