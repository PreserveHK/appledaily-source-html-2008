<html><header><meta charset="utf-8"><title>試無忌憚：<br>至強雞剪　切口最整齊</title></header><body><h1>試無忌憚：<br>至強雞剪　切口最整齊</h1><p>禮拜日難得一日假期，好多人都鍾意留喺屋企劏雞殺鴨玩煮飯仔，蒸雞，唔難，但斬雞，勁難。想將隻雞斬得四四正正，但我哋唔係燒味佬，用刀，好難就位斬到一忽忽，今日，我哋請教骷髏骨，搵埋阿媽做示範，睇吓邊把雞剪最掂檔。<br><br>記者：王震遠<br>攝影：譚盈傑、陳盛臣、林栢鈞<br>鳴謝：裕華國貨（35112222）</p><p>阿媽出手</p><p>骷髏骨話：「市面上有好多牌子嘅雞剪，好多都入得廚房，出得廳堂，何止剪雞骨得，剪我啲骨頭都仲得。」講外形，有優美線條全鋼製、有煞食Cyberfeel造型，學阿媽話齋：「簡直係師奶嘅神兵，一刀在手，剪乜都掂。」講功能，有啲附設彈弓，有啲又有鋸齒，有啲仲有埋安全設計，真係形形色色花多眼亂。有行內人話，十個人買雞剪，九個會返轉頭投訴，話雞剪剪唔到雞無用喎，實情係姐手姐腳，你手無縛雞之力，畀把青龍偃月刀你都無用啦。計我話，邊把雞剪擘得最開、用最少力就剪得開最厚嘅嘢就係Numberone。不過咁，今日搜羅到呢七款雞剪邊把至強，我唔敢講，都係搵阿媽過目兼出手，做埋剪雞翼測試最有說服力。</p><p>孖人牌雞剪$499</p><p>阿媽：「好勁，輕輕一下就剪得開，連剪雞槌都幾乎唔使用力。」骷髏骨：「輕鬆一次過剪開兩隻雞翼，一Take過切口最整齊，名牌子果然有保證。」（c）<br> <br> 重180g　擘盡56度</p><p>tescoma雞剪$68</p><p>阿媽：「剪薄嘢OK，厚啲就唔得啦。」骷髏骨：「呢把刀手柄尾有安全設計，中間位仲有個開合桃器，一物二用OK抵啦。」（e）<br> <br> 重150g　擘盡45度</p><p>孖人牌雞剪$999</p><p>阿媽：「唔使點用力都剪得開，幾正喎呢把。」骷髏骨：「一次過剪兩隻雞翼都無問題，都算齊口㗎。」（c）<br> <br> 重305g　擘盡70度</p><p>NIKKEN雞剪$59.8</p><p>阿媽：「用盡力都係唔得呀，手柄唔好揸，揸到手指公同食指痛。」骷髏骨：「勝在刀柄套得入兩隻手指，唔怕甩手。」（b）<br> <br> 重130g　擘盡86度</p><p>YKPerfect雞剪$16.8</p><p>阿媽：「發唔到力落鉸剪嘴，要褪番開少少先剪得開。」骷髏骨：「要出力先可以一次過剪兩隻雞翼，平價之選。」（b）<br> <br> 重175g　擘盡95度</p><p>Dovo雞剪$590</p><p>阿媽：「好墜手，不過用盡力都唔係好剪得開隻雞翼。」骷髏骨：「好Cyberfeel，中間有安全扣位，可拆開兩把刀片方便冲洗。」（a）<br> <br> 重320g　擘盡80度</p><p>HOFFRITZ雞剪$90</p><p>阿媽：「好難剪呀，唔夠力呀，不過手柄扣得實隻手，唔怕跣手。」骷髏骨：「有安全掣，中間有彈簧可以借力。」（d）<br> <br> 重190g　擘盡40度</p><p>a.陳枝記<br> （油麻地上海街316-318號地舖/23850317）<br> <br> b.通寶行<br> （將軍澳彩明苑商場二樓213號/31439120）<br> <br> c.孖人牌<br> （銅鑼灣軒尼詩道555號崇光百貨7樓專櫃/23693191）<br> <br> d.GourmetKitchen<br> （尖沙嘴海港城3301舖/21750098）<br> <br> e.獨品‧家居<br> （將軍澳都會駅2樓54舖/22070218）</p></body></html>