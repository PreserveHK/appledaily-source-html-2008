<html><header><meta charset="utf-8"><title>隔牆有耳：立法會鬧鬼周一嶽 - 李八方</title></header><body><h1>隔牆有耳：立法會鬧鬼周一嶽 - 李八方</h1><p>清明時節孝子賢孫出動祭祖，遊魂野鬼應該冇咁猛，點知立法會噚日卻發生「鬧鬼」事件……準確啲講，係民建聯兼工聯會議員王國興，鬧鬼食物及衞生局局長周一嶽。</p><p>王國興稱受寃魂所託</p><p>王國興近排可能時運低，聲稱前晚撞鬼，夢見香港上空有好多幽靈，呢班「朋友」報夢畀佢聽，香港骨灰龕短缺，令佢哋死無葬身之所，無能高官遺禍人間，估唔到市民死後都唔得安寧。<br> 王國興講到似層層，八方都唔知係佢運滯定真係咁猛，佢更話「朋友」託佢吟首詩畀局長伸寃，詩云「清明時節雨紛紛，野鬼孤神欲斷魂。急問安灰何處有？政府無能道亦貧。」王國興吟詩時，唔知係咪心理作用，八方硬係覺得議事堂寒寒哋，周一嶽俾寃魂聲討，強作鎮定，若無其事咁接收呢首猛鬼詩篇。<br> 王國興「鬼話連篇」後入正題，指現時政府骨灰龕嚴重短缺，有市民向佢投訴，先人去年過身，事隔多月至今未輪候到骨灰龕安葬，先人死無葬身之所，王國興質問高官於心何忍，政府連死人都唔尊重，何況生人？香港居不易，一般人要有瓦遮頭好傷腦筋，先人想有個好歸宿同樣困難，根據政府數據，𠵱家約有二萬個先人輪候骨灰龕未有葬身之所，唔知幾時先可以入「位」為安。<br> 周一嶽俾政客鬧鬼咁鬧，時運仲低過王國興，好無奈咁話政府都想興建多啲骨灰龕，但要搵一個冇人反對嘅地方興建新骨灰龕真係好艱難，更話每次政府建議新選址，諮詢區議會時例必勁多人反對，次次被打回頭。佢噚日透露，政府心目中有兩個興建新骨灰龕選址，預計可提供17萬至18萬個骨灰龕位，至於幾時可以落成安置先人，就要睇有冇人反對阻頭阻勢。</p><p>民建聯有份阻撓選址</p><p>王國興夜夢寃魂，受託喺陽間為鬼請命向高官索「位」，如果一眾「朋友」真係想快啲有個安身之所，八方建議大家唔好只係搞王國興一個人，應該纏住所有民建聯議員，因為民建聯議員有份反對政府興建新骨灰龕選址，令政府要擱置計劃，阻延新骨灰龕位落成時間。正所謂寃有頭，債有主，想快啲埋「位」安息，死都要纏住佢哋。<br> <br> mailto:pf_lee@appledaily.com</p></body></html>