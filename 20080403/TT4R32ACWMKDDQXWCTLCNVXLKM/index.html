<html><header><meta charset="utf-8"><title>日牌新勢力　進駐JOYCE</title></header><body><h1>日牌新勢力　進駐JOYCE</h1><p>歐美大牌一直雄霸時裝界，長江後浪推前浪，輪到日牌發圍，近幾年的fashionweek，Number（N）ine、undercover等hi-fashion新貴行來行去，仲有DressCamp、MiharaYasuhiro等齊齊爭氣上位，就連一向慣性只入歐洲大牌的JOYCE，在今季都宣佈「侵」埋日牌玩，睇來呢股日牌新勢力正式抬頭了。<br><br>記者：葉雪芯<br>攝影：王文忠</p><p>DressCamp、MiharaYasuhiro爭氣上位</p><p>時裝界的國際大舞台，一直都是歐洲大牌的世界。不過這句說話，睇怕好快要改寫。近年日本時裝設計師衝出亞洲，甚至是踏上巴黎紐約米蘭等的Fashionweek佔一席位。賣慣大牌的JOYCE，今季都向日牌招手，引入多個日本品牌，早前更特別以日牌為主大搞CatwalkShow，一口氣晒冷睇盡今季新到貨品。其中最值得留意的一定是近年聲勢有升無減的DressCamp，就知道佢有幾勁。講起DressCamp，一定與「浮誇」、「妖冶」等字眼拉上關係，甚至被稱為「日本Versace」。今勻首次進入JOYCE，則多了一份華麗，例如今季DressCamp主打的花花潮長裙，一樣有得睇有得買。</p><p>Mihara積極進取</p><p>另一爭氣日牌，非MiharaYasuhiro莫屬。說Mihara是近年最上進的日本牌子肯定無人反對，出道兩年即拍住運動老牌PUMA搞Crossover、04年於米蘭舉行個人時裝展、07年在中環安蘭街插旗開專門店，Wyman和徐濠縈都是其擁護者，上位之路非常成功，𠵱家仲可以拎埋JOYCE的入場券，名副其實是更上一層樓。今季Mihara着重剪裁，設計混入了大量的SportsWear元素在FormalDressing中，同時亦依舊以招牌素色表演，睇來Mihara在香港越來越穩打穩紮了。</p><p>ato、TOGA日牌新貴</p><p>DressCamp、MiharaYasuhiro等日牌早已經是聽慣聽熟的名字。不過今次俾JOYCE睇得起繼而招手的，還有ato和TOGA兩位日牌新進阿哥。TOGA款式出名特別，絕對不怕出現撞款的情況，但特別並不代表難Carry，矜貴在可穿度極高，上年首次衝出日本到巴黎舉行FashionShow，一炮而紅，難怪就連Wyman都要特登去日本潮拜TOGA專門店。可惜有售TOGA的舖頭不多，入的款式當然亦有限，今勻有JOYCE幫拖，一次過引入不少TOGA這一季的新貨，大家慳番不少尋寶腳骨力。至於ato，連Tokyo伊勢丹都搵佢一齊拍住上搞Crossover，有幾紅，唔使講啦！</p><p>獨家入場券Number（N）ineCollection
</p><p>講到日牌，點可以唔提Number（N）ine這位老大哥。Number（N）ine出名玩黑，今季黑得來仲有點肅穆的感覺，在巴黎時裝展上一鳴驚人的修道士Look，今季JOYCE就整套入了貨；另外，還有一系列Number（N）ine的Tee獨家在JOYCE發售，Fans點都要來一趟了。另外undercover等新季貨品亦順勢登陸，雖然今季新作未見驚喜，不過PrintTee依然是值得入貨之選，而且價錢亦是在眾日牌之中算合理，買一兩件看門口也不錯。</p><p>Shoplist:</p><p>JOYCE(28101120)<br> 中環新世界大廈地下</p></body></html>