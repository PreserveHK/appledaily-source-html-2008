<html><header><meta charset="utf-8"><title>PPC變相簿　iPAQ博翻身</title></header><body><h1>PPC變相簿　iPAQ博翻身</h1><p>PDA手機形勢大好，由台灣HTC、ASUS牽頭推動嘅Windows手機固然有號召力，勢估唔到令沉寂多時嘅PocketPC都起死回生！HP將推出嘅iPAQ212，咪以為少咗手機功能就生存唔到，原來佢配置快速CPU以及巨型4吋芒，化身電子相簿出嚟行走江湖！<br><br>記者：陳國輝<br>攝影：林栢鈞<br>Model：Chimpy</p><p>配粒勁「U」撈快咗</p><p>如果你走去同電車黨介紹：「喂，呢部PDA又靚仔又輕喎！」吸引力似乎一般，因為玩開PDA嘅人，注意力都集中喺硬件同數據方面。但究竟iPAQ212有幾勁？例如同HTCTouchDual相比，其處理器就採用200MHz，iPAQ212則用緊624MHz；至於記憶體，兩者同為128MBSDRAM以及256MBFlashROM。意思即係話，iPAQ212喺運行速度方面，理論上應該較快先啱。但筆者試過將幾十張2,112×3,168的相片，直接由CF卡讀出，結果發覺速度不太順暢之餘，甚至發生記憶體不足，搞到要強行退出程式。不過，用嚟睇相的話呢個4吋TFT芒確實一流，加上解像度達到VGA級數（640×480），即使將相片放為原大Size，細緻到連頭髮絲都睇得好清楚㗎。</p><p>追加WM6免墮後</p><p>你認為用PocketPC已經好Out？咁又未必，事關iPAQ212已追貼PDA手機嘅一舉一動，尤其今勻作業系統升級為最新版WindowsMobile6ClassicEdition，操作起嚟與手機版本可謂冇乜分別。當然，失去電話功能，唔少人仍覺得好似壯士斷臂咁；不過，HP已特別為手機用家提供《BTPhoneManager》，透過連接藍芽手機，你就可以同手機同步傳輸，例如電話簿資料、檔案文件、音樂、相片等，對死硬派手機迷嚟講，總算係一份安慰禮物。</p><p>DetailsSnap！</p><p>睇相要睇得就手，iPAQ212特設SD及CF雙記憶卡槽。</p><p>加入MiniUSB設計，連接PC或Notebook會更加方便。</p><p>銀色Stylus擺放於機背位置，用佢嚟揀相就Fit晒！</p><p>當然唔少得語音功能設計，用起嚟仲簡單過快捷鍵。</p><p>採用2,200mAh鋰電，加埋晒重量達190g，唔輕㗎！</p><p>PROFILE</p><p>處理器：MarvellPXA310624MHz<br> 記憶體：128MBSDRAM/256MBFlashROM<br> 系統：MicrosoftWindowsMobile6ClassicEdition<br> 外置記憶：CF卡、SD卡<br> 傳輸：Wi-Fi、Bluetoothv2.0、MiniUSB<br> 體積：13.4×7.5×1.75cm<br> 重量：190g<br> 程式：OfficeMobile、OfficeMobileOutlook、InternetExplorerMobile、WindowsMediaPlayer10Mobile<br> 查詢：HP（800938833）</p></body></html>