<html><header><meta charset="utf-8"><title>中環在線：畢菲特為部車買比亞廸？ - 李華華</title></header><body><h1>中環在線：畢菲特為部車買比亞廸？ - 李華華</h1><p>噚日先講過，曾經拒絕股神畢菲特入股嘅中國公司，原來係比亞廸（1211），其主席王傳福仲爆咗樣嘢，雖然全電動車仲研製中，但股神已經好恨玩，講到明希望係第一個揸呢款車嘅人。一向貪玩嘅股神，入股比亞廸背後嘅原因，會唔會係為咗買架玩具，同埋爭做最先玩嗰個呢？</p><p>希望第一部由他開</p><p>據《上海證券報》報道，王傳福前日喺「中外CEO論壇」上講到佢哋研製中嘅電動車。之前都有報道話畢菲特入股比亞廸，係睇好佢哋開發新能源汽車嘅前景，只係估唔到，股神自己對部車都好有興趣囉。<br> 王傳福話，最遲12月可以推出市場嘅係混合電動車，已通過10萬公里路測同安全碰撞測試，家陣只等國家批文；但股神睇中嘅唔係呢部，而係全電動車，呢部預計明年下半年先推出，充電一次可以行400公里，據王傳福講：「畢菲特很喜歡這款車，希望第一部由他來開。」</p></body></html>