<html><header><meta charset="utf-8"><title>MaggieQ卧底踩入Game</title></header><body><h1>MaggieQ卧底踩入Game</h1><p>講賽車遊戲，除咗GT、灣岸，EA嘅NeedForSpeed亦係相當著名，最新作Undercover剛於東京遊戲展展出，估唔到咁快就飛到香港搞發佈，仲請來城中美女MaggieQ分享佢NFS飾演遊戲角色經驗，仲想美女配名車？遊戲內大把靚車任你揀！<br><br>記者：許福合<br>攝影：陳盛臣</p><p>警匪公路大戰</p><p>今集有咩特別？隨咗一般比速度鬥車模式外，亦可以享受到大規模追逐大場面，以往嘅警匪追逐戰將會再次上演，有時會從前方出現，更有機會突然從後尾隨追趕，而相遇場面更加插定格漫畫式場面，玩落甚有電影感。<br> 今集NFS叫得Undercover，所以新增了卧底模式，玩家要加入國際犯罪組識，並將其瓦解，聽落就好似玩緊RPG，在故事劇情配合下，MaggieQ飾演聯邦探員ChaseLinh會提供一系列任務要玩家完成，任務大多屬競速比鬥，一一完成後就有機會破壞組織。</p><p>試玩版車無得揀</p><p>MaggieQ在接受訪問時，對於遊戲原來佢都唔算太陌生，對遊戲最有印象都仲係Game內名車，當中尤以Porsche911感覺最好，話貪佢易揸喎，可惜試玩時並非完全版，與上星期日本舉行東京遊戲展展示版本大致相同，只得一條賽道不特止，無得揀賽道，更慘係無得揀車，否則就可以睇睇靚女揸車英姿！</p><p>電影感玩真人Opening</p><p>CGOpening近年喺遊戲界大行其道，但今次Undercover請得MaggieQ擔大旗，當然要搵佢拍段Movie啦！MaggieQ喺遊戲中飾演嘅聯邦探員──ChaseLinh，只可以用絕對香艷形容，唔知Ending會有多啲、定係少啲嘢睇呢？</p><p>Profile<br> 主機：PS3/XB360/PC<br> 廠商：EA<br> 人數：1-2人<br> 種類：賽車</p></body></html>