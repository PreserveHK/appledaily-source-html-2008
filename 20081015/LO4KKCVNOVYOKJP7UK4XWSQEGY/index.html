<html><header><meta charset="utf-8"><title>估馬易過估值 - 左丁山</title></header><body><h1>估馬易過估值 - 左丁山</h1><p>上星期日沙田有婦女銀袋賽，由莎莎贊助，大派入場禮物，於是一如過去幾年，由早上十時開始，入沙田馬場之馬迷，川流不息，卒之入場總人數超過七萬人，盛事也，可見莎莎婦女銀袋賽已成為近年受歡迎嘅賽事，每季與國際賽，年初三新年賽與打吡賽可堪比較，而最有特色嘅，就係好多入場女士特別扮靚，戴靚帽不在話下啦，今年沙圈所見，穿低胸裝女士更多，圍在沙圈嘅馬迷睇人又睇馬，可謂目不暇給。<br> 居然碰到賓架W，乜咁得閒呀？佢話吊頸都要透一口氣，呢排畀雷曼兄弟累埋啲銀行兄弟所賜，工作時間長到不得了，星期日本想在屋企瞓覺，點知聽到梁副局長在電台講話政府會用盡或盡用彈藥嚟保住香港，於是成個人都緊張起嚟，索性入馬場減壓；果然，佢坐在廂房外看台，望住一片空曠嘅彭福公園沉思，見此情景，費事問佢攞貼士咯。<br> 隔咗幾場後，問吓賓架W有關雷曼迷債如何估價？佢哼一聲：「勢估唔到雷曼會破產，留下一大堆蘇州屎，全世界嘅基金界，銀行界有幾年麻煩，而且CDO，CDS呢類衍生工具市場亂晒龍，邊度有人知道啲抵押品值幾多錢呀，政府話投資者可以攞番六至七成，未免太樂觀，如果兌現唔到，政府就係自找麻煩。搵邊個做估值啫？政府唔識，會計師唔識，精算師唔係嗰皮，以前我哋係搵番投資銀行做財務顧問兼估值嘅！之後核數師再比對其他嘅估值，先至下定奪，現在冇投行啦，冇投行敢做財務顧問啦，試問搵邊個去估值，你估邊隻馬贏婦女銀袋賽就易好多！」<br> 不如搵啲立法會議員估值，佢哋估100%面值不變，銀行照賠，掂唔掂？最好係全港所有散戶向銀行買嘅所有投資產品，包括股票在內，都以去年十月恒指三萬點嘅市價估值，全由銀行一次過贖回，掂過100%啦，至於銀行因為咁而損失有幾多，根據mark-to-market方法入賬，點樣撥備，如何影響銀行股價，以至對銀行資本比率嘅影響，關人鬼事咩。</p></body></html>