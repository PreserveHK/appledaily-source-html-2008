<html><header><meta charset="utf-8"><title>中環在線：裁員減薪潮殺入中國 - 李華華</title></header><body><h1>中環在線：裁員減薪潮殺入中國 - 李華華</h1><p>一場金融海嘯，搞到全球金融市場大亂，華爾街大行周身蟻，間間都即時減開支削人手。家吓裁員減薪風潮吹到祖國，傳聞指中金裁六分一人手，中信證券就「不裁員只減薪」，減幅最多兩成，東航（670）更被指要全體員工齊齊減薪。<br> 據《每日經濟新聞》報道，中金同中信證券都話冇聽聞裁員或減薪。中金仲話一直請緊人，尤其𠵱家正係吸納華爾街人才嘅大好機會喎。</p><p>傳中金炒六分一人手</p><p>之不過家陣市場萎縮，中金自己都出過研究報告，預計內地股市每日成交額會由1200億（人民幣．下同）跌到600億銀，申銀萬國甚至話會縮到500億㖭。所以傳聞未必空穴來風，報道仲話券商減薪，其實係業內公開嘅秘密。<br> 就好似東航要全部員工減人工，雖然公司照例否認，發言人仲話：「（就算有）減薪，都只係為咗控制成本。」</p><p>中信證券、東航走唔甩</p><p>不過，新浪財經引述東航員工講，上個月嘅內部會議，高層話，今年底公司嘅負債率會去到100%，仲話會實行全員減薪。</p></body></html>