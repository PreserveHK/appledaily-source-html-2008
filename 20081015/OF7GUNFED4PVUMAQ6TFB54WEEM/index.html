<html><header><meta charset="utf-8"><title>中環在線：楊超唔買富通執身彩 - 李華華</title></header><body><h1>中環在線：楊超唔買富通執身彩 - 李華華</h1><p>金融海嘯淹沒美國保險巨人AIG，搞到要賣仔（AIA部份資產）救母。近日市傳國壽（2628）有意投資AIG，據中國證券網報道，噚日國壽董事長楊超否認呢個傳聞，仲大爆AIG兩任總裁都曾經搵國壽入股，但佢覺得風險太大，所以最後都冇投資。好彩楊超當日忍到手唔入股啫，唔係分分鐘大鑊過平保（2318）。<br> 楊超仲大講風凉話，指國壽對外投資係「有進有退」，投資策略絕對唔係死揸唔放，好似40億美金入股VISA，以70億美金放咗，盈利進賬超過七成。佢仲爆當日保監會曾經批准國壽入股比利時富通，但後尾因為各種原因先放棄。<br> 家陣平保因為入股富通損手，要大嗱嗱撇賬達157億人仔，搞到公司今年隨時冇錢賺，相信主席馬明哲聽到楊超呢番話，心口唔赤赤痛都幾難。</p></body></html>