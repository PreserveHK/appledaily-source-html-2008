<html><header><meta charset="utf-8"><title>轆Book：小巧Mazda2劈得起</title></header><body><h1>轆Book：小巧Mazda2劈得起</h1><p>有無搞錯？可愛車仔Mazda2Freeway都可以狠劈？全對！唔使懷疑。Mazda2車仔細細易操控，今Day就嚟個長期測試，狠踩油、掟急彎，仲要搶位過線……測試結果有驚喜，估佢唔到咁慳油。<br><br>記者：黎頌詩<br>攝影：楊錦文<br>模特兒：阿草</p><p>爆住去左穿右插</p><p>我諗，車嘅表現，有時會因駕駛者態度唔同而出現好大差異，今次喺Mazda2Freeway身上，我Feel到呢點。<br> 有過幾次揸Mazda2Freeway經驗，上車踩油用作日常代步，由始至終，佢都表現得溫馴易駕馭，叫人得心應手毫無壓力。直至嗰日，載住同事辣手龍，出事嘞。辣手龍話：「咪睇小呢部車仔，查實佢好劈得㗎。」我悠悠閒揸車，佢就眼睥睥，表情擺明有啲按捺不住。我醒目，讓位畀佢露兩手。佢揸實軚盤，深踏油門，車仔即時轉性，渾身是勁向前衝，推背感當然無佢份，但澎湃力量感仍然夠我過足癮。<br> 睇住錶板，辣手龍一下子推進到時速100公里，加速順暢，兼發揮到小巧靈活本色，公路上搶住上，左穿右插，估唔到一直溫馴可愛嘅Mazda2Freeway竟然可以咁兇狠。無諗過嘅突煞急煞車都測試埋，話說辣手龍車手上身之際，突然間近距離出現一部大車，佢迅速踩Brake，明顯感到4W-ABS煞車系統即時發揮功能，唔使慌亂，制動能力絕對可以信賴，即時又可以氣定神閒，加速前進。興奮過後先發現，我一直低估咗1.5公升引擎推動輕巧車身嘅潛在威力，事實上，新一代Mazda2引擎經重新調校，輸出比以前更強，103匹貨仔，原來都可以好玩得。</p><p>Hea住揸泊位Easy</p><p>辣手龍畀番個位我繼續試車，我女人仔一個，車於我，始終係代步工具而已，舒適實用最重要，故意走一趟長途，Hea住揸，最能摸清Mazda2Freeway表現。<br> 由將軍澳入西貢再轉沙田出荃灣入屯門，由東到西遊勻新界九龍。大長途，先講乘坐感，車仔細細嘅Mazda2Freeway，內櫳空間感頗不俗，坐仿桶座椅手握三幅式真皮軚環，些少跑味令我揸小車都揸得特別醒神。中控台造型可愛、簡潔易用，視覺享受加輕鬆駕馭，都算係種行車樂趣。沿途刻意Keep住D波行車，Mazda2Freeway溫柔個性返晒嚟。將軍澳上西貢嘅一段長斜路，係第一個挑戰，雖然只坐兩人，但D波上斜力量感未算強，日常用小車格局咁啦，起步同加速流暢，永唔會失驚無神嚇你一跳。不過當我以為有本事食住佢大膽嚟次高速掟彎，車身就明顯有點飄，當然，正常情況下，入彎收油先係良好駕駛態度嘛！都係自己唔啱。<br> 令我最有自信就梗係泊位嗰陣啦，超窄停車場都無有怕，一手L位，從未如此威過！連辣手龍都讚我叻。行足幾個鐘，睇睇油缸讀數，驚喜！存量顯示只係稍微下降，慳埋荷包，又贏多瓣。</p><p>Mazda2Freeway規格</p><p>引擎：1,498cc直4DOHC<br> 馬力：103ps/6,000rpm<br> 扭力：14.0kgm/4,000rpm<br> 傳動：4前速自動波<br> 車價：$131,990<br> 查詢：萬事得汽車（28931112）</p></body></html>