<html><header><meta charset="utf-8"><title>求驗客手記：日職聯大亂鬪！ - 求驗客</title></header><body><h1>求驗客手記：日職聯大亂鬪！ - 求驗客</h1><p>講到日本波，浦和紅鑽上季挑戰日聯同亞冠盃雙料失敗，淨係攞得個亞冠盃，今季諗住嚟過，但嚟到呢一刻，居然有接近半打球隊有機會挑戰聯賽錦標，對紅鑽肯定唔係好事，不過球迷就有眼福啦！<br> 紅鑽上季聯賽衰自己，季尾係咁失分，結果俾鹿島鹿角後上封王，做唔到雙冠王。今季佢哋喺亞冠盃打入4強（會同大阪飛腳爭入決賽），喺聯賽榜排第4，落後「1哥」名古屋鯨魚3分，好有機會夢想成真。之但係，今季聯賽爭持激烈，嚟到第27輪聯賽，頭5名得4分距離，除咗紅鑽同埋鯨魚，鹿角、川崎前鋒同埋今季爆出嚟嘅大分三神都有望奪冠。仲記得喺05年嗰季，亦出現類似情況，最後1輪6隊都有機會爭冠軍，最後由飛腳跑出。唔知今季係咪一樣咁戲劇性呢？<br> 唔講你唔知，原來近兩季冠軍隊都由外國教練領軍；暫時做緊「1哥」嘅鯨魚，就係由前南斯拉夫名將史杜高域嚟執教鞭。史杜高域球員時代喺鯨魚踢咗8季，但佢之前冇教波經驗，如果真係幫鯨魚首登聯賽冠軍寶座，肯定威到爆！</p><p>史杜高域領鯨魚抗敵</p><p>喺日聯頭5名之中，除咗鯨魚之外，紅鑽、鹿角同三神都係由外國人執教，紅鑽嘅教頭係德國人安高斯，而鹿角同三神嘅主帥都係巴西人，分別係奧利華拉同查梅斯卡，得前鋒係由日本人高囗勉嚟教。所以話，今季聯賽亦係外勞教練同土炮教練之戰，如果高囗勉單拖都揪得贏4個外籍教頭，一定幫日本教練攞番唔少面子。<br> 今日係十‧一國慶，晏晝有馬跑，黃昏有日職聯補賽，深夜就有歐聯，但我求大俠收到風，話現在台因為冇買到補賽嘅播映權，所以球迷今日有得賭冇得睇啦。</p></body></html>