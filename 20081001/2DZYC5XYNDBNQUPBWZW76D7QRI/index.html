<html><header><meta charset="utf-8"><title>二手樓重災區 - 左丁山</title></header><body><h1>二手樓重災區 - 左丁山</h1><p>地產W回饋母校，於母校頒發獎學金之日，回校捐贈二百萬元成立兩個獎學金，在座學生、校友大力拍掌讚賞。前一哥高佬L在頒獎禮上致詞，講述「手空空、無一物」之創校精神，又云：「飲水思源，如果大家認同我在過去的工作崗位有少許成就，那一定要感謝新亞書院的培育，為我在進入社會之前，奠下了無私、無畏、無懼的性格基礎。」現任院長教授W就讚一哥L退休後不為金錢所拘囿、不為五斗米折腰。咁又係，既然成日唱住「手空空、無一物」，退休後有唔錯嘅長俸，已經夠晒啦，使乜再搵一份工，攞苦嚟辛。<br> 地產W低一哥L兩班，與大賓架薛太同班，既然搵錢無數，不再手空空，每年捐番一兩百萬港元畀母校，輕鬆之至，佢同一哥L都話，希望今年攞獎學金嘅學生，立志於二三十年之後，走上台頒獎學金畀到時嘅師弟妹喎。<br> 保險界阿爺黃伯喺三年前過身，當時黃伯一定諗唔到保險界巨無霸AIG會幾乎破產倒閉。黃伯於桂林街時代唱過「手空空無一物」，當年加入保險界，吃盡人情冷暖，更親身感受「餓我體膚勞我精」嘅艱苦生活；黃伯卒之憑「艱險我奮進」嘅精神，成為人壽保險界一代宗師、香港友邦（AIA）之阿爺，回母校尋根。此日黃伯家人出席頒發紀念獎學金，再捐贈十三萬餘元嘅「成功慈善基金」。見到黃伯家人，點會唔講吓AIA呀，黃太話AIG出事啫，香港AIA一定冇事，但佢哋為集團工作咁耐，積積埋埋啲AIG股票跌到得番三美元一股，可說多年心血一鋪清，喊都冇用；唉吔，由八十美元一股揸起，真係聽者流淚。</p><p>臨走前，左丁山問吓地產W點睇樓市，佢話豪宅升得高、跌得狠，九龍站樓群跌得最快，成為高級打工仔豪宅重災區，可能與投資銀行不景有關。W太話「凱旋門」單位有人劈價求售，一個貝沙灣相連單位由外籍人士持有，二千幾呎，急降價到蝕本幾百萬離場，因是之故，W太叫我哋如果仲想買樓嘅話，不妨揸住錢再睇定一啲。講成咁，好彩地產公司嘅董事米高W坐在隔籬一枱，聽唔到啫，佢間公司揸住「天璽」仲未出售呀！米高W返母校頒獎學金，話明只講回饋母校，一於對地產市道隻字不提。</p></body></html>