<html><header><meta charset="utf-8"><title>將來咁樣做人 - 陳也</title></header><body><h1>將來咁樣做人 - 陳也</h1><p>教人煮菜的節目大罵十零歲後生女連煎蛋都唔識，將來點樣做人？真是無限上綱，我輩以為將來是什麼世界，2xxx世代還會下廚炒蟹才奇。以阿仔做人辦吧，他從來不肯吃魚，除非騙他，否則見了魚蝦蟹就當朋友，魚死了喎，他講拜拜後就算，不會這麼不夠義氣，朋友都煮來食，還有冇天理？肯定可以講，阿仔未來新世界，所謂食家或者以食家自居的人再難混到飯吃，後生族將會是電車男的終極升級版，老餅譏諷他們活得悶，行屍走肉，他們不介懷，社交和飲食DIY精簡到近乎無，省得煩心煩人。這樣倒好，環保過大魚大肉用160元一細支的豉油撈飯。<br> 我是即食麵擁躉，但避免老媽嚕囌，我會整色整水煮幾味。有次趁老媽和奶奶來我家吃飯，買了崇光的日本菜春菊，奶奶問煮埋得兩箸的勞什子賣多少錢，據實告之38元。她眼睛幾乎噴出來。老人家活到老學到老，卻怎樣也不可能想像得到，後生幹麼夠膽這樣揮霍，到底識唔識點做人？上有政策下有對策，我對阿仔不苛求，反正他不愛煎蛋，將來以太空餐醫肚最省事。過節買雞拜神的鏡頭，請他嫲嫲示範，錄影保留一小片記憶就夠。</p></body></html>