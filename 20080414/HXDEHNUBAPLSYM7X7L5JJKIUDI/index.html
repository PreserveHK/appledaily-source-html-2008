<html><header><meta charset="utf-8"><title>ASF車架　硬撐奧運</title></header><body><h1>ASF車架　硬撐奧運</h1><p>08奧運就快殺到，論氣氛，香港都唔執輸，奧運指定豪華車AudiS8及A8L率先在港曝光，兩款車均用上全球首創嘅ASF全鋁合金車架，比傳統鐵鑄車架輕50%，卻堅硬60%，包保一眾高官同奧委成員坐得舒服妥貼、定過坐盛裝舞步嘅馬仔。<br><br>記者：徐影龍<br>攝影：譚盈傑<br>Model：Yan</p><p>馬力勁過超級跑車</p><p>香港AudiBook咗深灣遊艇會搞新車發佈會，主角係最新頂級型號S8，佢身價達183萬，打破晒Audi歷史！呢架車仲喺當日朝早五點先落機，中午用拖車小心翼翼拖到會場，途中俾《Car通》截住猛影一輪先放行，Model阿Yan話佢係全港第一個嘆S8嘅靚女，巴閉！S8採用Audi全球首創嘅ASF全鋁合金車架，比一般鐵鑄式車架堅硬60%、輕50%，能承受猛烈撞擊，就算平常行車，一樣可感受其紮實硬淨。S8憑住V105.2FSI引擎，爆發出450匹馬力，比旗下R8嘅420匹更強，豪華房車勁過超級跑車，有無搞錯？
</p><p>豪華內櫳風格自主</p><p>S8外表斯文豪華，內櫳卻出現碳纖、紅白皮Seat等戰車格，精神分裂但出奇地夾！原來Audi力推全新個人化服務「AudiExclusive」，車廂材料、顏色任你襯，麖皮、碳纖、桃木、真皮溝埋一齊都得，囂張狂野定低調斯文，請自行斟酌！S8可算集豪華設備於一身，後排雙芒、冷氣音響獨立調校，我最鍾意中控台個MMI系統，一㩒掣，碳纖板面反起變輕觸式屏幕，聽歌睇碟甚至GPS一篤搞掂，加埋指紋識別撻車系統，簡直成個特務咁有型。想像吓大人物坐喺車內聽國歌，B&amp;O14個靚聲喇叭環迴咁播「起來！起來！」，中國人嘅驕傲感肯定即時標晒出嚟！</p><p>80架A6L撐馬術賽</p><p>雖然喺上周五嘅發佈會上，風頭俾架最豪華嘅S8搶晒，不過真正北京奧運指定高級車，查實係同場嘅A8L（L為長陣版），所以內櫳配搭偏向莊重同斯文。<br> Audi今勻撐奧運都幾瞓身，出動成千架貴車贊助北京奧運及傷殘奧運，型號包括A6L、A8L及Q7，總車價差唔多達十億！而80架全新A6L，將會撐香港舉行嘅馬術比賽，都成幾千萬㗎。可惜發佈會當日A6尚未蒲頭，未能一睹全新設計嘅奧運車徽。</p><p>S8規格表</p><p>引擎：5,204c.c.V10<br> 馬力：450hp/7,000rpm<br> 扭力：540Nm/3,500rpm<br> 0-100km/h：5.1秒<br> 傳動：6前速Tiptronic+/-波箱<br> 查詢：合廸汽車（25281862）</p></body></html>