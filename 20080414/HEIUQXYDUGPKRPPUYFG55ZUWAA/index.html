<html><header><meta charset="utf-8"><title>袁詠儀為囝囝積福</title></header><body><h1>袁詠儀為囝囝積福</h1><p>袁詠儀（靚靚）昨日一早坐飛機出發到越南，以奧比斯「兒童大使」身份到當地探訪，她更帶了三箱、合共300套的文具送贈予當地的眼疾兒童。靚靚說：「今次啲文具係當個仔捐，我幫佢積福，佢細個一拎出世紙，我就幫佢捐錢做善事，我想佢由細到大都學識同人分享，希望等佢五歲時就帶佢去探訪，感受吓窮人嘅生活。」</p><p>未感失望</p><p>問其子魔童可識得與人分享？靚靚說：「暫時只係識同熟人分享，陌生人就同你搏命。」靚靚前晚着上30萬Valentino晚裝裙亮相金像獎，卻未能成功奪得最佳女配角獎項，問可感失望，她說：「從來都冇希望過，點會有失望呢？我反而最想張靜初拎，唔緊要啦，我仲後生，拍嗰時大住個肚，已經係一個好好嘅經驗。」<br> 採訪：顏英儀<br> 攝影：陳順禎</p></body></html>