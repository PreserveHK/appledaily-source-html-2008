<html><header><meta charset="utf-8"><title>至強購物袋　硬淨跣水刮唔花</title></header><body><h1>至強購物袋　硬淨跣水刮唔花</h1><p>我唔係環保分子，但保護地球應該支持，唔用膠袋唔想蝕膠袋稅畀政府，又唔想成日帶個大袋出街喎，咁點算？買個摺叠式購物袋咪得囉。今日搵嚟7款購物袋做測試，鬥堅韌、鬥跣水、鬥大細，睇啱邊個，自己揀。<br><br>記者：王震遠<br>攝影：梁細權<br>模特兒：Eunice@StageModels</p><p>方便易收藏</p><p>男人老狗唔會用摺叠式購物袋？咪儍，我隨身都有一兩個傍身，摺叠式購物袋個Look唔多型仔？亦唔覺啫，要淨色有淨色，要圖案有圖案，要幾大有幾大，喂，家陣係購物袋唔係手袋，最緊要實用，係咪咁講先？講到實用，摺幾摺就可以收入褲袋，拎出嚟Fing兩Fing攤開就用得，方便收藏，呢啲咪實用囉。我認為，一個十全十美嘅購物袋，唔使睇款，只要夠堅韌、夠跣水兼刮極唔花已經Verygood，所以我用水淋、用刀𠝹再裝多個60磅啞鈴，又睇吓邊個袋至掂？</p><p>UNIQLO卡其色購物袋$79</p><p>尺寸15cm×21cm×2cm，係，佢最大件最重磅，淨重160g，係阻碇少少，但作為一個袋，裝到重嘢先係醒，載住60磅啞鈴好穩陣，用刀𠝹只係花少少。另一賣點係個設計，裏藏暗袋可以包番住成個袋，摺完整整齊齊，我最Buy呢一個。（c）</p><p>防水度（★★★★★）：最跣水，粒粒水珠皆清楚。</p><p>承載力（★★★★）：最硬淨，載60磅啞鈴都無難度。</p><p>耐磨度（★★★★★）：要好大力先𠝹得出刀痕，掂呀。</p><p>無印良品卡其色購物袋$48</p><p>尺寸6cm×10cm×2cm，淨量55g，MUJI購物袋防水能力唔錯，不過承載力麻麻，放入啞鈴個袋變晒形。（a）</p><p>防水度（★★★★）：良好，唔會滲入袋身。<br> <br> 承載力（★★★）：弱雞啲，唔好裝咁重嘢入袋。<br> <br> 耐磨度（★★★★★）：出盡力先刮得出刀痕。</p><p>APITA迷彩購物袋$59</p><p>尺寸7cm×11cm×2.5cm，淨重45g，呢個袋好潮，做承載力測試一步一驚心，聽住線頭線尾嘞嘞聲響，好驚佢爛！（b）</p><p>防水度（★★★）：一般，唔算好滲水，不過都唔多曉跣水。<br> <br> 承載力（★★）：吊耐啲個啞鈴，一定扯爛。<br> <br> 耐磨度（★★）：都OK易，刀痕仲幾清晰吓。</p><p>吉之島啡色購物袋$10</p><p>尺寸7.5cm×9.5cm×2cm，淨重30g，最輕都係呢個，一秤啞鈴線口位即爆，仲成邊臂斷咗，買榴槤就唔好用呢個啦。（f）</p><p>防水度（★★★）：一般過一般。<br> <br> 承載力（★）：好脆弱，自己睇相。<br> <br> 耐磨度（★）：一篤即穿，激氣。</p><p>preisenthel購物袋$50</p><p>尺寸5.5cm×10cm×2cm，淨重42g，最細件，放落袋帶出街最方便，大紅色夠搶眼。（d）</p><p>防水度（★★★★）：掂呀，好跣水。<br> <br> 承載力（★★）：裝60磅啞鈴變晒形，好似就爆就爆咁。<br> <br> 耐磨度（★★★）：輕輕一拖無刀痕，大力𠝹先有刀痕。</p><p>city'super藍色購物袋$18</p><p>尺寸10cm×12cm×3cm，淨重75g，摸上手，感覺幾厚身，不過隻色就……攞命少少啲囉。（d）</p><p>防水度（★★）：唔多掂，會慢慢滲水。<br> <br> 承載力（★★★★）：裝啞鈴無問題，唔會太過變形。<br> <br> 耐磨度（★★）：稍稍大力啲𠝹即花。</p><p>吉之島綠色購物袋$10</p><p>尺寸9cm×10cm×2cm，淨重75g，7款購物袋中呢個滲水情況最嚴重，用呢個袋去街市買餸，會唔會一路行一路滴㗎？（e）
</p><p>防水度（★）：唔掂，個袋好似識吸水咁。<br> <br> 承載力（★★）：都係唔多掂，唔好裝重嘢。<br> <br> 耐磨度（★★）：袋身好硬淨，𠝹唔出刀痕。</p><p>a.	MUJI（28080622）<br> b.	APITA（28850331）<br> c.	UNIQLO（25775811）<br> d.	city'super（25062888）<br> e.	吉之島（28846888）<br> f.	JUSCO十元廣場（22074172）</p></body></html>