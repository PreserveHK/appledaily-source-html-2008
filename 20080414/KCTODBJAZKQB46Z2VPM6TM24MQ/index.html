<html><header><meta charset="utf-8"><title>燈陸星光大道</title></header><body><h1>燈陸星光大道</h1><p>尖沙嘴海旁熱鬧不停，電影節剛剛收檔，一個耗資7位數字的聲光Show又上演──玩咩我梗係唔係講幻彩Fing香江啦老細。英國新媒體藝術團隊與本地薑聯手打造LED藝術展，坐鎮藝術館前後門，誓要刺激香港人藝術神經。扯開圍欄、走出博物館，NewMediaArt以更親切姿態面對群眾，唔只要你望，仲要你摸！<br><br>記者：劉嘉蕙<br>攝影：譚盈傑、周旭文</p><p>香港VS倫敦</p><p>《Volume》公共藝術與環境的關係，比較吓倫敦呢兩幅圖同維港版就知道，完全好似兩回事咁。</p><p>陽具論　佛洛伊德遇見女神</p><p>有冇人睇過佛洛伊德呀？<br> 有研究嘅朋友，可能望完張相，就知我大概想講乜。唔知嘅朋友，我約略講講，佛氏分析有個觀點，任何隱含侵入意味之物，如利劍、手槍、蛇等，都是陽具象徵，而城市中的摩天大樓、鐵塔，可引申為Mega陽具一種，有人曾笑稱聞名遐邇的巴黎鐵塔是一根「永遠勃起的陽具」。精神分析認為，城市建造一根根長期處於興奮狀態的陽具，用以填滿社會的匱乏，鞏固父權……無情情講「佛偈」，因早前到星光大道打個白鴿轉，金像女神旁邊多咗一支支嘢，行埋去，會發光、會變色、會出聲，個情景真係……佛洛伊德到呢。假如夾硬話維港兩岸摩廈係陽具象徵係扯得遠啲，咁「群柱繞女神」，都算象徵得好出吓喇啩？&#13;</p><p>光柱飄移　YouAreTheBoss</p><p>言者無心觀者有意，以上純粹記者個人聯想，與作者動機無關，「遇見女神」確是咁啱得咁蹺。<br> 「我們的作品沒打算帶出任何含意，只想你們走進來、跟作品互動，好好感受整個經驗，那就是我們的目的。」UnitedVisualArtists（UVA）的ChrisBird說。02年成軍的UVA是倫敦著名藝術團隊，創作結合科學與藝術，作品採用大量LED及投射技術，利用聲光帶動觀眾情緒反應，猛人如U2、ChemicalBrothers及KylieMinogue亦曾找UVA合作。今次「燈陸」的《Volume》由46根光柱組成，每根光柱預設一段由電腦編製的音律節奏，湊起來就是一串抽象的音樂譜曲。要控制聲光流動，毋須按掣或上鏈，走上去，你郁，佢就郁，你停、佢就唔玩，人越多，越見聲光交錯起伏，每秒鐘呈現截然不同的絢麗畫面，有時是冷洌白光、有時見綠光浮動，遠睇啲柱好似識飄移！</p><p>英倫光戰維港　雨天更迷離</p><p>《Volume》處女亮相地點為倫敦VictoriaandAlbertMuseum，該處空間大，擺放位置與建築物有距離，陰森氣氛下聲光效果更突出，「有人說整個參觀好像一個ReligiousExperience！也有些人覺得好恐怖。小孩子們可在裏面耗上幾小時！」香港版雖不及英倫搶，猶幸新鮮感搭夠，採訪當日不少市民行吓摸吓，玩幾轉先肯返落地。香港幾何有PublicArt咁大方俾你摸？主辦單位為方便市民全面感受聲光之旅，安排工作人員全天候Standby控制人流，仲話《Volume》防水，雨天效果更迷離。</p><p>LED香港故事</p><p>《Volume》非常國際化，像Chris話齋「WeWantTheSimplestAndTheMostEffective」，距其20步之遙、位於藝術館另一頭的《稀孔》賣的卻是個LED香港故事。創作人羅揚文（Teddy）是留學美國的本地薑，致力以LED搞藝術創作，曾於新加坡、美國、北京、德國等地舉行個展，04年入選國際雜誌《Lighting》年度五大人物之一，是榜中唯一華人，「用LED創作原因簡單，靚，環保。LED較一般燈光慳電六至八成，我的想法是，做一些漂亮的LEDArtwork，可以啓發大家多用LED。」<br> 他的作品《稀孔》造型像海膽，稀孔原為世上最結實的球體，面層佈滿錐形，Teddy認為恰恰代表香港堅毅不屈的精神。作品概念其實是一幅中環無線訊息圖譜，Teddy於中環紀錄GSM、3G及Wifi等無線訊號，編製成49層LED光效。參觀者步入《稀孔》後，啓動藍芽，可以跟《稀孔》作即時聲音互動。獨樂樂和眾樂樂，感覺迥然不同。不過記者現場測試，並非部部機種都Work，Samsung同iPhone玩唔到，Nokia機較大機會得！</p><p>森林變色三部曲</p><p>街訪有讚無彈</p><p>Miki<br> 好靚、好正，有立體聲感覺。</p><p>李先生<br> 非常壯觀，第一次咁近距離接觸LED藝術。</p><p>Cathy<br> 鬧市擺放幾新鮮，但途人過份喧嘩，令人冇辦法靜心欣賞個Effect。</p><p>Eddie<br> 氣氛很好，可讓更多人接觸藝術，想日間再來，看看效果有何分別。&#13;</p><p>「燈陸．亞高高」聲光互動媒體藝術展</p><p>日期：即日至4月20日（11am-11pm）<br> 地點：尖沙嘴星光大道及香港藝術館外圍<br> 網址： http://www.microwavefest.net/aglowglow </p></body></html>