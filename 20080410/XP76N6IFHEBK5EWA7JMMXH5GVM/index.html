<html><header><meta charset="utf-8"><title>試無忌憚：<br>至掂保溫瓶　曬4粒鐘升1.5°C</title></header><body><h1>試無忌憚：<br>至掂保溫瓶　曬4粒鐘升1.5°C</h1><p>夏天就快到，大把戶外活動殺埋身，啲懶話適合戶外活動嘅專用保冷杯又出籠，查實使鬼畀幾嚿水買隻甚麼專用保冷杯咩，屋企阿爸用嚟冲花旗參嗰亭保溫瓶一樣Keep到冷，唔信？初頭我都唔信，家陣做埋測試，又睇吓邊款最Freeze？<br><br>記者：洪偉順<br>攝影：王文忠、梁細權<br>模特兒：Isha@StagesModel</p><p>用完記得清潔</p><p>除本身質素，想Keep得冷啲，每次使用保溫瓶前加入冰粒存放1小時預冷，之後再倒入飲品帶出街，冰凍效果可延長起碼1小時。巡街睇貨，發覺𠵱家大部份保溫瓶都係不銹鋼製，真空保溫可抵受撞擊力，但缺點係容易滋生細菌，長期同口部接觸，清潔不周會有異味，所以用後要清洗亁淨。如果有污迹，可以用溫水加醋浸泡；如果有異味，可先灌入熱水再落一湯匙食用梳打粉，浸半小時再洗亁淨，再用方糖或砂糖開水洗刷，保溫瓶就會回復清新。今日測試簡單直接，將0℃冰加水分別注滿6款保溫瓶，由11:00am開始至3:00pm，放喺烈日當空大馬路下暴曬4粒鐘，之後逐個量度溫度，又睇吓邊個保溫瓶最掂？</p><p>EAGLE保溫瓶$56.9</p><p>外形都幾笨頭笨腦，但最實用，樽口凸出方便飲用，用扭蓋，扭蓋有膠條連住樽身，唔怕跌，行山都啱用啫。（a）<br> <br> 結果：只上升1.5℃，勁呀。<br> 容量：0.35L</p><p>大福口保溫瓶$45</p><p>個人感覺，外形鈍鈍哋，國產貨，自稱採用2層不銹鋼真空處理手法保冷，因此較墜手，感覺好實淨。（c）<br> <br> 結果：只上升1.5℃，雙冠軍。<br> 容量：0.35L</p><p>樓龍保溫杯$39.9</p><p>國產牌子，不銹鋼內外膽，打開樽蓋裏面有個金屬濾網，方便隔渣，抵用喎。（a）<br> <br> 結果：上升4℃<br> 容量：0.35L</p><p>japanhome兩層不銹鋼保溫瓶$45</p><p>無錯，金屬樽身加黑色邊圓蓋，正正係你辦公室用開嗰款，估唔到效果都唔錯。（b）<br> <br> 結果：上升4℃<br> 容量：0.35L</p><p>山水不銹鋼真空杯$39.9
</p><p>聲稱可以保冷24小時，寫明真空層有1mm厚，賣相最普通，普通到唔起眼。（c）<br> <br> 結果：上升2℃<br> 容量：0.35L</p><p>FIELDPOWER保溫瓶$109</p><p>金屬感超強，成隻火箭炮咁，硬膠手柄可伸縮，行山用無問題，樽口闊到質得落成隻手，易清洗。（a）<br> <br> 結果：上升7℃<br> 容量：1.8L</p><p>a.友成家居專店<br> （北角和富中心家居庭G1舖/28111856）<br> <br> b.日本城<br> （北角電氣道100號地舖/25707178）<br> <br> c.萬豐家居百貨<br> （北角電氣道104號地舖/28068353）</p></body></html>