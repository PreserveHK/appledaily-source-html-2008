<html><header><meta charset="utf-8"><title>法拉利四世　交叉紅摩</title></header><body><h1>法拉利四世　交叉紅摩</h1><p>每次見到黑馬，就令人想起Ferrari，不過，呢隻極速「野獸」今次就喺Crossover手機出現！講緊嘅就係MOTOZ8法拉利限量珍藏版。大家千祈唔好誤會，Ferrari並非換上新款Logo或者Image，但作為最多手機牌子揀選嘅Crossover車種，第四次交叉的摩系Z8只用上一身紅、黑裝扮，再配合機背印上「Ferrari」字樣，化身為一隻紅色狂牛，只要「擸」兩眼，咪一樣化灰都認得佢！<br><br>記者：陳國輝<br>攝影：陳盛臣<br>Model：Maggie</p><p>PartsCheck！</p><p>預載Ferrari飛車片</p><p>心諗：「買唔起幾百萬一部Ferrari，若只畀幾千蚊買番部由佢推出嘅小玩意，咪一樣滿足到虛榮心！」假如Z8只換上新色、或加點進化功能而再度出擊，想必受落程度會大打折扣。不過，法拉利限量珍藏版勝在有一群車迷Fans擁護，就算買唔起真車嘅小車迷，也可能被幾千蚊就買到嘅心態所打動！廠方為滿足呢方面願望，已在機內預載咗兩條片，包括Ferrari零件裝嵌過程以及幾分鐘飛車片段。另外，當然亦唔少得FerrariWallpaper、Screensaver同埋Ringtones呢幾個基本元素，花五千銀買一部手機唔算平，但作為車迷嘅一份心頭好，又值嘅！</p><p>Symbian系統操作易</p><p>名牌魅力固然沒法擋，但MOTO身為手機大Brand之一，Z8亦冇令用家失望。最值一提係採用Symbian9.2系統和UIQ3.1平台，搵咗Smartphone做「膽」，卻採用與一般手機無異嘅簡單介面，即使冇晒TouchScreen、冇埋Stylus，但操作起嚟仍然方便。此外，喺極有限2.2吋闊及1,600萬色屏幕之內，又安裝最新版本WindowsMediaPlayer11，支援每秒30格速度嘅影片，若將自己嘅Ferrari珍藏DVD全部輯錄抄落microSD卡，咁就可以慢慢嘆喇！</p><p>法拉利×手機　三代前傳</p><p>第一代</p><p>去年初，摩記maxxV6已推出一部Ferrari特別版手機，仲印有黑馬Logo㖭！</p><p>第二代</p><p>Vodafone亦曾為902SH推出法拉利特別版，在港曾炒過萬元！</p><p>第三代
</p><p>最具代表肯定係Vertu，曾推出款式包括60周年紀念版，多次與Ferrari結下不解緣。</p><p>PROFILE</p><p>制式：WCDMA/GSM四頻<br> 體積：109×50×15.3mm<br> 重量：112g<br> 通話時間：300分鐘<br> 備用時間：384小時<br> 主要功能：內置Ferrari影片及Wallpaper、200萬像素相機、支援microSDHC記憶卡、HSDPA數據傳輸、WindowsMediaPlayer11、A2DP藍芽立體聲</p></body></html>