<html><header><meta charset="utf-8"><title>金手指：做香港馬主？要買LateFoal！ - 孫柏文</title></header><body><h1>金手指：做香港馬主？要買LateFoal！ - 孫柏文</h1><p>時辰八字對於好多中國人嚟講，非常重要。有啲人甚至信時辰八字已定一生。多唔好講，好多年前有日孫柏文同個妹，從電郵中收到一個時辰八字測命數嘅網址。打入出身時間之後，個網站就話我個妹最適宜做「醫師」，而我就應該會係從事「寫作、投機、詩人」嘅工作。今時今日，我個妹就喺前宗主國做醫生，我就成為一個財經口水佬。時辰八字呢樣嘢，真係唔信唔得。<br> 就係以上理由，我見到兩篇文，一睇題目，仲估又係時辰八字作怪。</p><p>數據傾斜有原因</p><p>第一篇文，就係話歐洲啲足球員，好多時都係喺一年頭幾個月出世。呢個現象喺少年隊更甚，例如英格蘭啲頂尖少年足球員，有一半喺1、2、3月出世。德國就有52個尖子足球員喺頭三個月出世，相比之下得4個喺年尾出世。如果唔係時辰八字，咁又點解？<br> 第二篇文，就係話睇花旗國職業棒球員嘅出生日期，8月出世嘅人數，遠比隨機分報嘅12分之1高。2月至7月出世嘅棒球員，平均只有300幾人，而8月出世嘅有503人，9月至11出世嘅都有平均400人。不過，以上只係計算喺花旗國出世嘅棒球員，喺外國出世，不過喺花旗國搵食嘅棒球員，出世月份就平均散佈喺12個月中。點解呢？<br> 原來，喺歐洲嘅少年足球聯賽，都係以1月1日做年齡級別嘅分水嶺。所以年頭出世嘅球員，往往被其他隊友成熟得早，啲隊友交波畀佢嘅機會都多啲。令鑽研技術嘅機會多咗。技術鑽研得比人多，自自然然就會好波啲。<br> 去到呢度，相信大家都估到，啲花旗國少年棒球聯賽年齡級別分水嶺，就係定喺8月1日。一個11、12歲嘅球員，大人半年已經着數得多，自然令出賽鑽研技術嘅機會都多咗。所以數據出現傾斜，未必係時辰八字作怪。</p><p>其實，任何有日子作年齡級別分水嶺嘅運動，都會出現同一現象。例如，喺賽馬運動中，一匹馬最威水可以贏嘅一場馬，做係打吡derby。而每個區域嘅打吡，都係限制喺某個年齡先至可以跑，多數定喺3歲。如果你係香港馬主，你會買隻幾時出世嘅馬呢？</p><p>近分水嶺非着數</p><p>如果你答：「越近分水嶺越着數。」咁你就唔熟香港賽馬。因為天氣有別，南北半球馬嘅分水嶺相差半年。香港因為有南北半球馬出賽，所以為公平，馬會將香港打吡參賽年齡定喺4歲。正當全世界買家，都想買近分水嶺出世嘅馬，遲出世嘅latefoal，價錢自然就有折讓。所以講值博率，做香港馬主要買LateFoal。<br> <br> 網誌： http://phatdat.blogspot.com </p></body></html>