<html><header><meta charset="utf-8"><title>窩輪搏擊：中移動強勢　博7986 - 俊樺</title></header><body><h1>窩輪搏擊：中移動強勢　博7986 - 俊樺</h1><p>花旗股市上個禮拜五大幅抽高，港股今朝可以睇高一線，會升幾多，就要睇A股開市嘅表現。<br> 內地股市仲係好虛，近日越來越多股東配售股份，直情係對疲弱嘅市況踏多一腳，宏調陰影揮之不去，只宜留意有概念支持嘅強勢股，電訊業務重組概念當炒，可以向呢類股份入手。</p><p>香港現樓供應跌到唔夠10000伙，對樓價肯定有支持，但樓市唔同股市，炒賣嘅方式亦有別，地產股仲係整固階段，未有全面炒起嘅氣氛，只宜買強勢嘅地產股C輪短炒。<br> 中移動C輪7986：中移動（941）上周五收131.5元，升近2巴仙，技術走勢越來越好，大市食粥食飯都係睇佢，博佢呢轉炒上148元，買啲C輪7986，現價22.2仙，槓桿率5.9倍（有效4倍），正股升上148元，7986可見34仙，正股跌穿124元就沽出隻輪止蝕。</p></body></html>