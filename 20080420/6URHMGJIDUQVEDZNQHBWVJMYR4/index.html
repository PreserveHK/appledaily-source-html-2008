<html><header><meta charset="utf-8"><title>異獸血戰　AVP兩集孖住砌</title></header><body><h1>異獸血戰　AVP兩集孖住砌</h1><p>早個星期BD出《AVP2》，引到Blu-ray未上會嘅人流晒口水，今個星期補番數，DVD出AVPEXTENEDCUT（四碟版），兩碟全收錄《AVP》及《AVP2》加長版內容（其餘兩碟分別為兩集Making）；好多人睇過都話必煲Making！對兩獸詳盡解構，碟迷話仲正過當年Aliens九碟BoxSet！開價唔貴，旺角好多地方做緊$199，叫人點忍手唔買呀？<br><br>記者：朱崇德<br>攝影：周旭文、朱崇德</p><p>《AVP》舊版照樣靚聲畫</p><p>《AVP》一直係科幻迷嘅夢幻對決，集齊異形同血獸兩大人間兇器，血流滿地、打到飛起就在所難免！先煲元祖版《AVP》，雖然係加長版，如非健忘者都會發現，佢同04年出雙碟版內容完全一樣；如早年已買下，買番隻普通雙碟版《AVP2》（$149）就可完成你嘅「補完計劃」。<br> 故事內容講述人類發現南極有古文明遺蹟，進行考古發掘時撞正血獸、異形100年一度困獸之戰，人類夾在中間真係叫天不應、落地無門；聲畫表現唔錯，古城迷宮出名多黑位，但畫面表達層次分明；dts5.1環迴聲效，配合強勁打鬥場面，都睇到血脈沸騰；另外收到小道消息，《AVP》暫時未有BD港版/中文字幕，據知現已在排期中，預計年底前會見街，BD迷要留意！</p><p>《AVP2》畫質一般極血腥</p><p>《AVP2》故事緊接頭集結尾，死去的血獸原來身藏異形孽種，並進化成兩者混種的Predalian，太空船迫降落地球，異形、血獸以地球作戰場，人類夾喺中間又做磨心。<br> 今集係首次異形進侵地球，相對以往太空船式困獸鬥，戰場拉闊咗、更有災難感！印象最深係異形幼蟲植入大肚婆，絕對係三級暴力底線！聲畫表現一般，此碟同時擁有14種字幕、5條DD5.1聲軌分薄晒關係，令畫質Bitrate平均處於5.79低水平，尤其尾場煞科Predalian對血獸，好多人投訴以為睇緊《旺角黑夜》！其實只要做少兩條泰米爾語或西班牙語，要靚畫質兼玩上dts，應該都冇問題啦！</p><p>必睇Bonus<br>解構AVP百科全書</p><p>兩集Making分兩碟推出，睇晒差唔多要3幾個鐘；當中解釋《AVP》構思，原來源自《鐵血戰士2》尾場一個異形獵頭！其他解構異形、血獸服飾製作，同特技演員要孭住「尿袋」着8個鐘，大家就知《AVP》拍得幾有誠意；Making都有啲刪剪片段，不過真係應該剪囉！《AVP2》Making有段解構異形叫聲，原來烈尼史葛、占士金馬倫等大導當年拍異形時，竟然冇幫佢哋嘅叫聲留底，搞到拍《AVP》要重新錄過，都咪話唔慘！</p><p>Alien×Predator　17碟買起佢全家</p><p>另外，今個星期仲推出咗套17碟版終極套裝；裏面包含有9碟版《ALIENQUADRILOGY》、4碟版《PREDATOR》同今次4碟版《AVPEXTENEDCUT》，基本呢度已經將咁多集異形、鐵血戰士同AVP嘅電影院版、加長版，同所有Making作全收錄，雖然只係將近年幾套BoxSet集結為一，但開價$629，平均每碟價格只係$37，真係平似VCD，好抵玩啫！</p><p>本周新碟<br>BD（港版中文字幕）</p><p>BD（美版）</p><p>DVD（港版3區）</p><p>DVD（美版1區）</p><p>DVDPro（23326326）<br> 地址：旺角奶路臣街6E德發商場地庫B4舖</p></body></html>