<html><header><meta charset="utf-8"><title>世嘉AllStars　網球大亂鬥</title></header><body><h1>世嘉AllStars　網球大亂鬥</h1><p>呢期Game界俾街機高達搶晒鏡；家用Game嗰邊馬上玩救亡，講緊係《SEGASUPERSTARSTENNIS》，請嚟超音鼠、NiGHTS等世嘉Icon人物，打群星拱照網球場！幕後開發黑手仲係出《VirtuaTennis3》起晒朵嘅Sumo，呢鋪仲唔打到癲！<br><br>記者：朱崇德</p><p>世嘉16人氣球星</p><p>足球、網球可以話一門較「專科」遊戲，唔好此道者，真係好難體會當中樂趣，加埋今次係以《VT3》聞名嘅Sumo出品，以小記呢類運動「天才」，未試都有幾分淆底；開Game一睇，竟然係SEGA成名遊戲人物總動員，集合超音鼠、SpaceChannel5、SambadeAmigo、NiGHTS、SuperMonkeyBall等近年多部名作，上16個人物主角陪住開波；再睇見超音鼠大奸角Dr.Eggman攞住6支球拍、森巴舞猴Amigo揸住個沙鎚當網球拍，令人馬上意會到遊戲嘅認真程度；二話不說，馬上Call十歲姪仔出嚟打鑊金。整體系統操作，可算係《VT3》簡化版，走位、推桿、擊球，就可以輕易調校出回球角度，有打開相類網球遊戲，基本操作冇乜難度；進一步令遊戲簡易化者，係擊球Timing嘅寬容度，話晒遊戲對象係10歲或以上，當然要睇住啲「老細」嚟玩！</p><p>儲氣勁打鬼影變幻球</p><p>出得AllStars夢幻網球，齋打好Dry啫！原來在波來波往間，當中有個儲氣功能，儲滿就可發動超必！好似超音鼠會化身SUPERSONIC，並打出「之」字形高速閃電球，勁度簡直係蘇由美上身；AIAI就會連波帶蕉兜嘢殺埋嚟，等你一地蕉皮、跣鑊金，雖然係不君子行為，但以佢招呼朋友做PartyGame，包保個個盡「㷫」而歸。<br> 基本遊戲有齊傳統嘅單人及比賽模式，不過想開特別關卡就要必玩「巨星模式」；模式中玩家只需完成特定任務，就可以開啓新人物、場地、音樂同MiniGame等；例如筆者最愛者，就係一個《HouseOfTheDead》嘅任務，玩家要在限定球數，一球KO一隻甚或多隻喪屍，以網球Game嚟講真係幾有「卓」。</p><p>PS3、XB360獨加網戰功能</p><p>講到咁好玩！係咪全無缺點先？當然唔係啦！玩過相類大亂鬥都知，遊戲基本JustForFun，你當正網球Game嚟打就包你失望；換個角度睇，你要先愛上世嘉嘅AllStars人物，至會打出遊戲嘅趣味；此外《SEGASUPERSTARSTENNIS》今次仲使用跨平台方式推出，基本有齊Wii、PS3、XB360、PS2同NDS共5個版本；講有趣當然係Wii啦！可以好似《WiiSports》咁「Fling」個WiiRemote當揮球拍；不過PS3同XB360就多咗網上連線對戰功能（2-4人），隨時可以網上湊夠腳開波；至於NDS版畫面就OK爛，只可以講方便周圍打，不過前提係你真係鍾意到攞出街周圍打囉！</p><p>開發：SumoDigital<br> 種類：運動<br> 人數：1-4人<br> 價錢：Wii$348<br> PS3$358<br> XB360$328<br> PS2$388<br> NDS$299<br> i-Gamer（27253338）<br> 地址：深水埗福華街161-175號福仁商場地下G16及G20號舖</p></body></html>