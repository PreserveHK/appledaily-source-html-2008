<html><header><meta charset="utf-8"><title>泰林結業銀行更緊 - 左丁山</title></header><body><h1>泰林結業銀行更緊 - 左丁山</h1><p>泰林電器突然全線結業，令人意外。泰林已有六十年歷史，左丁山係細路仔之時，已知道泰林賣靚嘢，賣貴嘢，咁老字號，久經風雨，歷六七暴動，八七股災，九七金融風暴，○三沙士而不倒，唔通今次抵唔住金融海嘯？思之令人遺憾。亦驚係一葉知秋，零售業生意難做，○九年好難捱，尤有甚者，泰林欠債一億元，拖數不少，供應商有大損失嘅話，可能骨牌式倒下，牽連更廣。<br> 退休商家P已不問商事，只在文化藝術教育方面下工夫，到香港大學教MBA，樂得逍遙。泰林倒閉前一日，佢請左丁山到電氣街食法國餐，話明法國鄉間風味，絕不扮嘢。P老哥係熟客，叫法式燒豬、雞炒飯、西班牙火腿，加上甜品，果然正到無倫，左丁山好耐冇食過咁靚嘅西餐。但係，可惜吖，成間餐廳，只係得我哋兩個人食午飯，兩個鐘頭內唔見第三個客人行入內，餐廳點維皮呀？後來先知道，餐廳係老闆自置物業，一於唔使驚喎。</p><p>市道如此，租金應該下調至啱，但前星期聽一位商舖代理在電台講，業主仲未肯減租，亦有人願意承租，真係奇哉怪也，大概香港啲業主好有銀，彈藥充足，以前搵長咗都唔定。不過食完飯後，因食得太豐富，決定由灣仔行返中環，以助消化，咁啱在金鐘站附近碰到賓架M，佢話到太古廣場call客，左丁山笑佢：「係唔係探聽軍情啫啩，驚公司老闆唔見咗呀？」賓架M為之苦笑，佢話：「兩樣都有啲啦。現在稍有差池，就會走數，唔勤力啲睇住客戶盤生意都唔得。不過九一一之後，借貸文化有改變。我師傅話八三年佳寧風暴之時，好多客戶唔掂，啲老闆主動搵銀行搭救，希望債務重組，他日翻身，所以師傅做過好多單債務重組案。但𠵱家就唔同，有啲公司老闆走上嚟，聲大大好輕鬆咁話，我哋好唔掂嘞，會申請破產，你哋銀行睇吓點做啦！」吓，有咁嘅事，唔怪得賓架M話辛苦過師傅，老實講，如果啲老闆冇簽私人擔保又唔講面子，全無牙齒當金使呢套古老道義作風嘅話，一走了之，確係幾輕鬆。既有如此情況，明年銀行唔收緊信貸，吾不信也。</p></body></html>