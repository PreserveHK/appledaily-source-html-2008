<html><header><meta charset="utf-8"><title>神童回歸　任玩唔嬲<br>張如城：我夠潮仲幾型</title></header><body><h1>神童回歸　任玩唔嬲<br>張如城：我夠潮仲幾型</h1><p>有亞洲神童之稱的張如城再次活躍娛樂圈，雖然面對網友排山倒海的揶揄惡搞，神童的復出仍有無比決心。業界正正需要這種不怕犧牲的精神，當年欣宜的白雪公主如今也修成正果，難保神童不會成為白馬王子，就讓我們拭目以待吧！</p><p>蟄伏7年、當年憑一首自己填詞的《愛意》勉勵香港人自強不息而自封「亞洲神童」的張如城，早前又趁着中國奧運，以唱作人身份推出《友誼的光彩》贈興。不過神童的一番苦心被部份網友惡搞一輪，除替我們的神童起名「章魚城」外，更將歌詞改成一首名為《有耳的棺材》新歌，另一不幸的，是此歌竟然在YouTube網上點擊率超高！</p><p>自覺得寵　女生暗戀</p><p>現年20歲的張如城，名字再次火熱，面對網上惡意攻擊，一臉稚氣的他淡定地說：「中學同學都會改啦，花名冇乜點。網上有網上自由，我就唔介意喇，周杰倫都俾人改歌詞啦，我覺得係有啲人無聊先咁做啫，完全唔需要理會，何況如果冇人支持又點會有咁多人知有張如城？」是非被他輕化如無，無負神童美名。<br> 張如城更表示在大學校園有不少支持者，當年13歲出席校園騷已有不少fans為他尖叫，並聲稱不乏女大學生，他說：「其實當時出道冇諗過有咁多人愛戴，係有啲受寵若驚。至於佢哋鍾意我乜嘢，嗯，你應該問番佢哋喎。」他笑言一向受女孩子歡迎，應該有不少人暗戀自己，不過礙於本身是怕醜仔一名，所以從未談過戀愛。</p><p>聞孔慶翔　神童失儀</p><p>問到可曾有喜歡的女孩子時，張如城又因母親在場而封口，只肯用別人的讚美來做擋箭牌說：「啲人鍾意我可能我夠潮，我啲同學都話我潮同靚仔，仲幾型，我就覺得自己外形肥肥哋，五官端正啦，靚唔靚就見仁見智。」<br> 雖然百毒不侵，不過一提到跟他外形極似、並經常以「Domybest」為己任的歌手孔慶翔，一直表現穩定的神童就有點失儀，他帶點不耐煩地說：「我同佢都唔同，我係創作歌手喎，我13歲出唱片，出道比佢早。其實同佢比較都夾硬嚟，我做嘅係好有意義嘅事情，佢出發點都唔係為正義，都唔知佢為乜嘢喎，而且我都唔識佢，佢遲我咁多出道……唔想講咁多呢個人，費事同人宣傳。」</p><p>華仔阿倫　唔係目標</p><p>張如城一再強調自資出碟為興趣，最重要是激勵港人及為國家做點有意義事情，跟其他商業掛帥的歌手不同。當年離開樂壇只為完成學業，如今在英國一年已完成工商管理學士課程，再自資出碟，跟7年前的理想沒有兩樣，不過對於未來抱負，就有點虛無縹緲：「唔會用劉德華、譚詠麟做奮鬥對象，因為要有個人風格，希望可以歌聲響遍全世界，已經搵老師練緊舞，遲啲想喺作曲同編曲再深造吓，𠵱家首先係改善講嘢啲懶音。」神童原來也有不足之處，張如城努力呀，我們支持你。<br> 採訪：何永寧　攝影：仇志德</p><p>小八卦：友誼光彩變有耳棺材</p><p>張如誠心血之作《友誼的光彩》，其短片在YouTube至今已錄得近26萬點擊率。高登之友更根據其粵式的普通話發音，改寫成《有耳的棺材》，且更新至第四版，認真誇張。<br> <br> 《原裝》<br> 友誼的光彩　已經感動我的心<br> 我快樂高歌　唱出我心中喜悅<br> <br> 《網友更新版》<br> 有耳的棺材　已經解凍我的屍<br> 我派的膠歌　撐住我心中屎穴<br> <br> 《原裝》<br> 五千年的成長　五千年的光彩<br> 五星紅旗迎風飛揚　神州大地盡舜堯<br> 振奮五湖四海顯歡欣<br> <br> 《網友更新版》<br> 五千年的塵災　五千年的棺材<br> 胡適哄廁迎風飛丫　塵州大地輾剪腎腰<br> 震憤胡胡死海腥冠希</p><p>娛樂資料庫：樂壇異軍前仆後繼</p><p>香港樂壇唱家班偶像派捧場者眾，騎呢古怪也不少，有憑《Shebangs》走紅的WilliamHung，也有唱旺廟街的夏金城和殺入校園的顏福偉。<br> <br> Freeze--由石詠莉、陳樂榣和甄穎珊組成的Freeze，憑整容和性感殺出血路，多次在公眾場所剝衫拍MV，吸引另一批「知音」。<br> <br> 孔慶翔--04年憑參加《一夜成名》騎呢走紅，唱歌走音舞步古怪，卻成功打入當年「福布斯權力榜」百位最具影響力人士第96位。<br> <br> 顏福偉--白花油王子顏福偉自資推出七張唱片，並親自演唱廣告歌如《愛多八十年》等，憑獨特唱腔和舞姿人氣大升，熱爆校園騷。<br> <br> 李莉莉--89年參加選美入行，愛把胸圍底褲外穿，被封「阿伯殺手」。大碟點題歌《我要你每夜陪住我》堪稱經典。<br> <br> 夏金城--原為的士司機，80年賣掉兩部的士，自資出錄音帶，在旺角及廟街銷量近20萬，《馬小靈》、《為了靚靚》等曲被視為另類經典。<br> <br> 資料來源：《蘋果》資料室</p></body></html>