<html><header><meta charset="utf-8"><title>中環在線：內地風險管理人才搶手 - 李華華</title></header><body><h1>中環在線：內地風險管理人才搶手 - 李華華</h1><p>金融海嘯發生以嚟，大家都好關心自己嘅前途，華華認為去中國打工絕對係最佳出路，但做邊行好呢？<br> 據《新京報》報道，中華英才網出咗最新職位需求報告，結果喺內地金融業中，投資銀行業務、融資項目管理、國際結算同外滙交易等冇咁吃香喇，搶手職位係客戶經理、金融產品營銷管理同風險管理呢類。<br> 咁多工話要請人，比起華爾街嘅人浮於事，內地嘅打工仔機會就多好多嘞，報道話，內地機構智聯招聘做咗個調查，結果有五成打工仔覺得冇受到金融海嘯影響，話嚟緊會努力搵工跳槽㖭。</p><p>展覽業將成大熱</p><p>咁喺金融界以外，經貿界別中，最俾人睇好嘅其他行業中，又以展覽業最熱門，《大連日報》報道指，中國嘅展覽業會喺未來中國經濟一枝獨秀，因為據全球展覽業協會喺今年做嘅一項調查，亞洲156個會展場館中，中國佔84個，即係超過一半。所以，同展覽有關嘅職位，包括展覽經理之類，需求都會好大。</p></body></html>