<html><header><meta charset="utf-8"><title>試無忌憚：CrosstexGIKO口罩<br>夠密封最掂</title></header><body><h1>試無忌憚：CrosstexGIKO口罩<br>夠密封最掂</h1><p>五年前沙士，口罩是生命第一護身符；今日，流感肆虐，天陰陰，毛毛雨，旺角行人專用區路人甲乙丙大打噴嚏，有否想過掛在口邊的這個護身符，擋飛沫有幾大功效？<br><br>記者：梁雅焜<br>攝影：楊錦文、林栢鈞<br>模特兒：Suki</p><p>參考醫療輔助隊長官協會出版的《戰勝傳染病》、訪問天一醫務所主席鄒重基醫生，總結合規格口罩必備條件有二，一，外科手術口罩深色向外一面要防水，防他人飛沫滲入，淺色向內一面要遇水即吸，防自己飛沫滲出；二，密封性，即尺碼恰當緊貼面形。鄒重基醫生：「俗稱豬嘴嘅N95，過濾到95%進出口罩嘅空氣。」而戴外科手術口罩前可做測試，戴完口罩再戴眼鏡，用力呼氣，呼氣後眼鏡無霧氣，則證明口罩密實。用家角度，戴到小朋友要揭開口罩擦鼻仔，手仔不亁淨直接帶入病菌盞累事，所以口罩不焗身亦是要求之一。<br> 結論：大部份口罩舒適度與密封度沒大問題，但某幾款防水功能差，瓣瓣皆精者只有Crosstex與GIKO吉可小童口罩。&#13;</p><p>防水測試：</p><p>在口罩底面滴水，看那個口罩做到外層防水內層吸水功效。</p><p>Crosstex口罩$3（a）</p><p>面：水珠如桌球般左跣右跣，完全無吸收，外層防水能力掂。<br> <br> 底：待一陣子，一顆完整水珠變成幾粒細水珠，大部份水已被吸收。</p><p>WillsonN9520OVN95活門防菌口罩$15（a）</p><p>面：外層水珠無被吸收，還有跣水功能。<br> <br> 底：內層水珠要待一陣子才完全吸收。</p><p>紗布口罩$2（b）</p><p>面＋底：紗布是布，一沾水即濕，底面都濕，全無防水跣水效用，戴了等於沒戴。</p><p>Makrite女士尺碼口罩$0.8（a）</p><p>面：外層吸水力強，弊！<br> <br> 底：同樣吸水，底面物料可能一樣。</p><p>GIKO吉可小童口罩$0.8（a）</p><p>面：外層水珠完整無缺，證明真的擋到水。<br> <br> 底：內層水珠好快吸收，證明吸水力強。</p><p>Jipin兒童口罩$0.8（a）</p><p>面：完全不吸水。<br> <br> 底：不吸水，戴久了，恐易變濕與發臭。</p><p>KimberlyClark口罩$4（c）</p><p>面：外層水珠好快就吸收。<br> <br> 底：內層水珠等極也不吸收。</p><p>3M8210N95防菌口罩$6（a）</p><p>面：外層水珠完整無缺，勁。<br> <br> 底：內層水珠瞬即消失，都掂。</p><p>街頭實試</p><p>龍先生試戴Crosstex口罩：「唔覺皮膚痕，亦唔覺焗氣，幾舒服。」<br> <br> 霧氣：無</p><p>陳日朗試戴GIKO吉可小童口罩：「唔痕呀，幾滑呀，我唞到氣呀。」<br> <br> 霧氣：無</p><p>Rachel試戴WillsonN9520OVN95活門防菌口罩：「都有少少焗，但未算唞唔到氣，可能因為有個活門，增加透氣度。」<br> <br> 霧氣：無</p><p>Max試戴Jipin小童裝口罩：「好滿意呀，呼氣唔會產生霧氣，咁證明夠密實囉。」<br> <br> 霧氣：無</p><p>嘉欣試戴紗布口罩：「表面睇好理想，不過覆蓋面細，唔夠保護，紗布纖維充滿空氣，根本隔唔到空氣。我知呀，紗布口罩用嚟防塵，根本防唔到呼吸道感染。」<br> <br> 霧氣：無</p><p>馬小妹妹試戴KimberlyClark口罩：「戴一陣已經有少少痕，好焗唔多舒服，不過個口罩有好多顏色同星星，好靚呀。」<br> <br> 霧氣：無</p><p>Sherry試戴Makrite女士尺碼口罩：「嘩，真係有霧喎，眼鏡矇晒。」<br> <br> 霧氣：滲氣情況嚴重，相機影得清清楚楚。</p><p>Eva試戴3M8210N95防菌口罩：「意料之內，好焗呀，不過就唔係好痕。」<br> <br> 霧氣：結果出乎意料之外，諗住係好貨色，誰知一樣有霧氣。</p><p>a.香港購物網站 http://www.ashop.com.hk（26832630） <br> <br> b.新華參茸中西藥房（旺角通菜街2-4號地舖/27839385）<br> <br> c.屈臣氏（太古城廣場2樓2817號舖/29159206）</p></body></html>