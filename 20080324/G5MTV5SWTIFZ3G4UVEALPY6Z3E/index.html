<html><header><meta charset="utf-8"><title>中環在線：Barron's選08最佳CEO　馬雲股神同上榜 - 李華華</title></header><body><h1>中環在線：Barron's選08最佳CEO　馬雲股神同上榜 - 李華華</h1><p>國際財經雜誌《巴隆氏》（Barron's）喺復活節公佈咗全球30個最佳CEO，阿里巴巴（1688）CEO馬雲首次入選，佢同股神畢菲特，仲有蘋果公司嘅喬布斯一齊並列喺呢個名單上！<br> 《巴隆氏》過去每年都有選出30個全球最佳CEO，甄選條件係：要做咗間公司嘅CEO三年、肯創新、股價表現同領導能力一樣咁好。睇番入選名單，馬雲係唯一入榜嘅中國人，呢勻可以話係為國爭光。而入選原因，《巴隆氏》話阿里巴巴係繼Google之後，全球最大宗嘅網站上巿，而佢亦擁有中國網上拍賣83%嘅巿場佔有率。<br> 至於馬雲嘅創新能力，就當然係冇得頂啦，上次佢喺公司年會度扮白雪公主，就知有幾創新啦！不過講到股價表現，阿里巴巴喺首日掛牌時股價的確係咁升，但睇番上星期四收巿嘅股價得番13.54蚊，嗰日曾跌穿招股價13.5蚊㖭，唔知下年佢仲有冇機會再入選呢？</p><p>喬布斯最有價值</p><p>另外，新入榜仲有ResearchInMotion嘅JimBalsillie同MikeLazaridis，佢哋兩個發明嘅黑莓手機（Blackberry）全球通行，公司巿值成600億美金，仲高過戴爾電腦同新力！<br> 至於其他上榜CEO，包括股神畢菲特，作為巴郡CEO，公司股價講緊一股成13萬美金，即係成百萬港紙，你買兩股，已經等於喺香港買層樓咁滯，絕對係實至名歸。而蘋果公司嘅喬布斯，仲畀《巴隆氏》選做「最有價值CEO」㖭！點解畀呢個封銜佢？分析認為，佢每一次都將不可能變為可能，由iPod到iPhone，次次一有新產品推出，消費者都有驚喜。分析仲話，如果冇咗佢，蘋果公司嘅巿值起碼會貶值250億美金！<br> <br> 電郵：mailto:LiWaWa@AppleDaily.com</p><p>08年30個最佳CEO新入榜名單</p><p>‧企業名稱：阿里巴巴　CEO名稱：馬雲<br> ‧企業名稱：佳能　CEO名稱：洗富士夫<br> ‧企業名稱：思科　CEO名稱：錢伯斯（JohnChambers）<br> ‧企業名稱：惠普　CEO名稱：赫特（MarkHurd）<br> ‧企業名稱：默克（Merck）　CEO名稱：克拉克（RichardClark）<br> ‧企業名稱：孟山都（Monsanto）　CEO名稱：HughGrant<br> ‧企業名稱：IBM　CEO名稱：帕爾米薩諾（SamPalmisano）<br> ‧企業名稱：Deere　CEO名稱：RobertLane<br> ‧企業名稱：ResearchInMotion　CEO名稱：JimBalsillie、MikeLazaridis</p></body></html>