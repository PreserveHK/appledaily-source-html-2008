<html><header><meta charset="utf-8"><title>洛杉磯實試<br>極速起跑　單挑戰機&#13;</title></header><body><h1>洛杉磯實試<br>極速起跑　單挑戰機&#13;</h1><p>要揸車有好似揸戰鬥機嗰種快感確實難過登天，但當全新Mercedes-BenzSL63AMG登場後，呢個講法就值得商榷喇！525匹馬力嘅6.3公升V8自然吸氣引擎，加上AMG加入嘅RS（RaceStart）行車模式，一踩油，引擎就會將動力全數輸出，唔只逢車過車，嗰陣強而有力嘅推背感仲叫你興奮莫名，感覺直頭似一飛冲天！<br><br>記者、攝影：鄭達基<br>部份圖片由Mercedes-Benz提供&#13;</p><p>咆哮聲催你快跑</p><p>試車之旅由PalmSprings嘅HotelParker出發，跑近170公里路到一個小型機場作終點。着車嗰陣，車頭嗰台由AMG操刀強化，兼維持自然吸氣結構嘅6.3公升V8引擎，已急不及待經尾喉發出雄渾嘅咆哮聲。一出車，就按捺不住踩大油狂飆，那個以轉檔撥片控制全新嘅7前速AMGSPEEDSHIFTMCT半自動波箱，加速反應超快，轉檔亦好Smooth！貪玩嘅我仲特別將波棍旁嘅行車模式選擇旋鈕轉嚟轉去，要試晒佢新加入嘅S+（Sportplus）、M（Manual）同RS（RaceStart）模式。當使用S+模式時，波箱轉檔反應比S（Sport）快約20%、M則比S+快多10%，而RS模式更會令部車踩幾多有幾多。
</p><p>加多點跑味</p><p>途中我特別嘗試用RS模式踩盡油起步，嗰一剎，簡直以為自己揸緊嘅係戰鬥機！加速力同推背力都同樣驚人，背脊貼到椅背實一實。後再分別用S+同M模式起步，感覺就無咁強，但行車嗰陣嘅轉檔反應確實係快好多。嚟到SanJacinto嘅山路，風景如畫，忍唔住要停一停，欣賞一下……架車！睇真SL63AMG原來都做咗唔少手腳，我最Buy就係前輪後方嘅生風導入口加裝寫有「6.3AMG」嘅保護蓋，而V字形設計嘅車頭，都凸顯咗跑味！</p><p>內裝稍欠新意</p><p>美景當前，最啱打開頂篷享受一下，順便細意欣賞呢部靚車嘅陳設。老實講，SL63AMG嘅車廂陳設同普通SL相近，確實係新意欠奉，不過個人認為，AMG將車內嘅桃木裝飾變成碳纖物料，軚盤變成手握感更佳嘅三幅式跑車設計，加埋一對AMG出品嘅真皮桶椅，觀感其實唔差，置身其中依然會感受到跑車氣息！<br> 之不過，屬新款SL選配裝備之一嘅Airscarf系統，就算嚟到售價接近210萬嘅SL63AMG，都仍身處Option配備清單之列。雖然香港無咩機會凍到開篷後，要用佢嚟吹出暖風幫你嘅頸部保暖，但既然車價都嚟到呢個水平，點解唔將佢變埋做標準裝備呢？</p><p>輕身F1安全車</p><p>唔少由AMG操刀強化嘅Mercedes-Benz車系，如CLK55AMG同SLK55AMG，都曾經成為F1賽事嘅安全車或醫療車。今年，全新SL63AMG將會夥拍C63AMGEstate成為賽會安全車同醫療車。<br> SL63AMG安全車保留咗原有兇猛嘅賣相以及嗰台可以輸出525匹馬力嘅6.3V8引擎，但由於如車頭氣霸、頭冚等部份用咗輕量化嘅CFRP物料製造，故車重輕咗220kg至1,750kg，有助喺賽道上執行任務。</p><p>又食又玩LA</p><p>新車速蘋<br>讚</p><p>．改用525匹馬力嘅6.3V8偈，果真聲威力猛。<br> <br> ．新加RaceStart行車模式，啱晒嗰啲鍾意揸快車嘅Fans。&#13;</p><p>彈</p><p>．外觀設計同普通版差唔多，稍嫌跑味仍不足。<br> <br> ．若能將Airscarf系統變成標準，可贏得更多掌聲。</p><p>規格</p><p>引擎：6,208c.c.V8DOHC<br> 馬力：525hp/6,800rpm<br> 扭力：630Nm/5,200rpm<br> 傳動：7前速半自動波，後輪驅動<br> 尺碼：4,605×1,816×1,298mm<br> 軸距：2,560mm<br> 車重：1,970kg<br> 0-100km/h：4.6秒<br> 極速：250km/h（有限制）<br> 查詢：Mercedes-BenzPerformanceStudio（25948128）</p></body></html>