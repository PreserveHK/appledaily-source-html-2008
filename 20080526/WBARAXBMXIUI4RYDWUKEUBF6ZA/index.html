<html><header><meta charset="utf-8"><title>中環在線：王忠桐又俾股東玩 - 李華華</title></header><body><h1>中環在線：王忠桐又俾股東玩 - 李華華</h1><p>王氏港建（532）噚日開股東會，曾經兩度提出私有化都失敗嘅主席王忠桐，又俾股東玩！好似舉手投票係例行公事，點知有手持6000幾萬股嘅代表，話投票一定要點票，反對就咁舉手了事，結果呢個動議，喺唔夠票嘅情況下被否決。</p><p>懷疑長毛搞鬼</p><p>解決咗一個，跟手另一個股東又開炮，問做乜集團舊年嘅業績差咗，仲要有咁多存貨剩喺度？台上嘅管理層聽完，私底下商量咗兩三分鐘，先至話因為有幾單交易遲咗，所以咪有以上嘅情況，但今年上半年，已經搞番掂。<br> 雖則全部議程最終都順利通過，但一開波就俾人窒，王忠桐懷疑同股壇長毛有關。<br> 王忠桐話，自從上次私有化失敗之後，以DavidWebb為首嘅反對派，冇任何新嘅建議方案提出過，而經過兩次失敗，佢話暫時都未有計劃再提第三次咯，淨係猛話家吓業務倒退，股價比舊年唔見咗六成，就算家吓出價，都已經係另一條數，價錢一定唔同咗。</p></body></html>