<html><header><meta charset="utf-8"><title>烤炙三文魚　粉紅誘人</title></header><body><h1>烤炙三文魚　粉紅誘人</h1><p>別以為墨西哥菜只有粟米片、辣肉豆醬，今次Deseree就教大家幾款Fine-dining的墨西哥宴客菜，食材的選擇當然貴價好多。就像傳統上墨西哥人會以炭火烤炙的三文魚，把魚的表面烤至焦熟，而內裏還是帶點生的誘人粉紅，利用焗爐同樣做到這效果。<br><br>記者：黃潔蓮<br>攝影：梁細權<br>廚師：派對專家Deseree</p><p>Deseree</p><p>派對專家Deseree，自從嫁了一個美國人，自此養尊處優過着闊太生活。得閒無事最愛整東整西，烹調各國美食宴請親朋，最擅長煮西餐。</p><p>牛油果薄荷凍湯</p><p>0hr20min<br> 份量：4人<br> <br> 牛油果含各類維生素、礦物質及健康脂肪，配Buttermilk可健胃消腹脹；薄荷葉可消除疲勞、鎮定安神。加上佢係一個凍湯，加埋薄荷就會超級冰凉，夏天飲就最啱！</p><p>材料</p><p>牛油果2個、Buttermilk11/2杯、葱/芫荽各2湯匙、青檸汁21/2湯匙、辣椒粉1/2茶匙、薄荷葉4湯匙、雞湯11/2杯、鹽/胡椒各少許<br> <br> 裝飾：車厘茄1/2杯（切粒）、薄荷葉幾片</p><p>做法</p><p>1.牛油果開半起肉切粒。薄荷葉摘下葉片備用。<br> <br> 2.將牛油果肉與其他材料放進攪拌機攪勻後，加薄荷葉、雞湯、鹽和胡椒作調味。<br> <br> 3.放進雪櫃冷藏2小時。吃時加入車厘茄及薄荷葉即成。</p><p>Amy：何謂Buttermilk（白脫牛奶）？在那裏可買到？可用酸奶代替嗎？<br> <br> 答：Buttermilk是牛奶製成牛油後剩餘的液體，有酸味。味道似Yogurt，凍食更好味。比起牛奶會較稠，但又沒有Cream那麼稠，適用於做湯、沙律及烘焗用。可以在city'super、TASTE、Oliver's買到。亦可用一份牛奶一份檸檬汁溝勻代替。</p><p>墨西哥沙律</p><p>0hr15min<br> 份量：4人<br> <br> 這個醬其實配搭有好多，可以配墨西哥粟米片、搽麵包、撈沙律都得，食法好多變，不過最好就係即撈即食，因為牛油果放得太耐會變黑就會好肉酸！</p><p>材料</p><p>羅馬生菜2棵、罐頭辣紅腰豆1罐、粟米粒3/4杯、番茄3/4杯（切件）、小蘿蔔3/4杯（切片）、紅/黃/燈籠椒各1/2個（切條）、牛油果1個、羊奶芝士（FetaCheese）1/4杯（切粒）<br> <br> 蜜糖青檸汁材料：青檸汁1/4杯、特醇橄欖油1/4杯、蜜糖2茶匙、芫荽2茶匙、蒜頭1粒（剁碎）、墨西哥青辣椒（JalapenoChilies）1個（切碎）、鹽/黑胡椒各少許</p><p>做法</p><p>1.在小碗中加入蜜糖青檸汁材料，輕輕攪拌待用。<br> <br> 2.羅馬生菜洗淨後撕碎。將罐頭紅腰豆及粟米粒隔水、冲水備用。<br> <br> 3.把羅馬生菜、紅腰豆、粟米粒、番茄、小蘿蔔、紅黃燈籠椒、牛油果及羊奶芝士排放上碟，淋上蜜糖青檸汁即成。</p><p>Monica：用邊種青檸較好？<br> <br> 答：泰國青檸較清香又不會太酸，適合做飲品及醬汁。而美國青檸較酸及澀，適合烹調。</p><p>三文魚燴飯</p><p>0hr45min<br> 份量：4人<br> <br> 這個飯所配的芫荽醬，食法好多，蘸點、撈飯都好好味，做好的醬最多可放雪櫃儲存1日。</p><p>材料</p><p>三文魚柳2塊<br> <br> 醃料：橄欖油2茶匙、青檸汁/青檸皮各2湯匙、蜜糖11/2湯匙、墨西哥紅辣椒粉（ChipotleChile）1/4茶匙<br> <br> 芫荽醬材料：芫荽碎11/4杯、特醇橄欖油1/2杯、白酒醋5湯匙、蒜頭2粒（剁碎）、茴香粉1茶匙、指天椒1隻（剁碎）、鹽和胡椒粉適量<br> <br> 墨西哥飯材料：橄欖油2湯匙、白洋葱1個、蒜頭4粒（剁碎）、墨西哥紅辣椒粉1/2茶匙、蔬菜米2杯（洗淨）、雞湯4杯、鹽1茶匙</p><p>做法</p><p>1.把醃料混合成汁，淋上三文魚柳上醃半小時。<br> <br> 2.預熱焗爐，在網架鋪上錫紙，把三文魚柳塗上少許橄欖油，放入烤爐最高位置，烤約8至10分鐘至半熟及表面金黃色後切件。<br> <br> 3.煮墨西哥飯：橄欖油爆香洋葱粒及蒜茸，加蔬菜米炒2分鐘，加雞湯、紅辣椒粉及鹽，煮滾後轉細火，冚蓋煮15分鐘後再焗5分鐘。<br> <br> 4.把所有芫荽醬材料拌勻備用。將2杯芫荽醬與飯拌勻後上碟，放上三文魚及淋上剩餘芫荽醬即成。</p><p>Winnie：我見你用白洋葱，其實白洋葱味道同一般洋葱有乜分別呢？<br> <br> 答：白洋葱味較甜、黃洋葱也可，但紫洋葱味道較辛辣，只適合做沙律用。</p><p>墨西哥果仁曲奇</p><p>01hr30min<br> 份量：4打<br> <br> 這個曲奇又稱為「墨西哥嫁女餅」，但凡有喜慶事，墨西哥人都會製造這超鬆化的曲奇。</p><p>材料</p><p>牛油200克、糖霜1杯、呍呢拿香油2茶匙、麵粉2杯、合桃肉1杯、肉桂粉1茶匙</p><p>做法</p><p>1.將焗爐預熱至180℃，把洗淨的合桃肉焗約10至15分鐘至香，將合桃肉用攪拌機或刀切碎。<br> <br> 2.將牛油打至軟身呈忌廉狀，加入半杯糖霜和呍呢拿油拌勻，最後加進麵粉和合桃碎搓成長形粉糰，用保鮮紙包好，放入雪櫃冷藏半小時至硬身。<br> <br> 3.預熱焗爐至180℃，將粉糰切粒搓圓放在焗爐，焗約18分鐘至淺金黃色後冷卻5分鐘，沾上混合好的肉桂粉和剩餘糖霜即成。</p><p>Eva：除咗合桃，仲有乜嘢果仁適合做呢款曲奇呢？<br> <br> 答：可用花生、杏仁、Pecan（山胡桃）都可以，記得事先要烘，才會香脆。</p><p>網上重溫</p><p> http://cooking.appledaily.com </p></body></html>