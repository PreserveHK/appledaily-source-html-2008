<html><header><meta charset="utf-8"><title>160匹飆得起</title></header><body><h1>160匹飆得起</h1><p>德國VolkswagenPassat1.8T曾經攻陷本港歐洲中型房車市場，但地位後來被2.0TFSI版本所取代。今日1.8T以新面目捲土重來，引擎亦換上注入FSI技術嘅1.8公升Turbo型號，低耗油，160匹，動力表現卻係超水準，相信又會吸引新一批「裙下之臣」！<br><br>記者：鄭達基<br>攝影：林栢鈞<br>模特兒：Zoe（TheGroup）</p><p>FSI引擎　加速一樣爽</p><p>同前代1.8T版本唔同，新一代版本用嘅係一台全新、兼注入FSI技術嘅1.8公升Turbo引擎。雖然馬力輸出跟2.0TFSI版本（$338,000）相比，下調40匹至160匹，但勝在250Nm最大扭力，喺引擎處於1,500rpm呢個超低轉數嗰陣全數釋出，配合可以手動操作嘅6前速Tiptronic半自動波箱，起跑加速反應拍得住2.0TFSI版本！<br> 唔信？唔緊要，因事實的確如此，話說試車當日曾揸住佢喺公司附近跑咗數圈，發覺用全自動模式嘅D檔行車，起初反應傾向柔順，但後來熟習咗性能後，就將波箱變成手動操作，並且刻意用盡每個波段，發覺2,500-3,000rpm期間Turbo會介入，嗰一剎那出現一股推背感，加速力更係爽快。另外，雖然胎軨得16吋，依然無損行車穩定性，即使喺彎路上掟嚟掟去都定得好緊要！</p><p>設備齊　慳油至上
</p><p>呢台1.8公升FSITurbo引擎仲有一個賣點，就係佢具有低耗油特性，若根據廠方公佈嘅8.2L/100km耗油量，再以現時每公升$16.28油價計算，即平均每公里嘅油費大約係$1.34，喺家陣呢個高油價嘅環境下，可以做到咁低嘅耗油量，確實又會令Fans對佢嘅印象加分。<br> 喺設備配搭上，呢部Passat1.8TFSI並無因為佢係入門版而有所刪減，除先前所講，胎軨變成16吋外，造型同先前版本相近，而Bi-Xenon頭燈、前後泊車感應器及電動天窗等，全皆得到保留。車廂方面亦然，常見嘅全車皮椅、恒溫冷氣、後排窗簾及軚盤後方+/-轉檔撥片，你都可以搵到，而且用落仲係好方便嗰隻㖭！</p><p>規格</p><p>引擎：1,798c.c.直4DOHC配Turbo<br> 馬力：160bhp/5,000rpm<br> 扭力：250Nm/1,500rpm<br> 傳動：6前速Tiptronic半自動波，前輪驅動<br> 尺碼：4,765×1,820×1,472mm<br> 軸距：2,709mm<br> 車重：1,439kg<br> 車輛提供：合泰汽車（28828938）</p><p>供款計算機</p><p>首期：$31,800<br> 利率：5%<br> 年期：48期<br> 每月供款：約$7,155<br> 註：以上數據僅供參考</p></body></html>