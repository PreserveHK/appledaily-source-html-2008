<html><header><meta charset="utf-8"><title>中環在線：雷曼賣藝術品還債 - 李華華</title></header><body><h1>中環在線：雷曼賣藝術品還債 - 李華華</h1><p>破產兩個月嘅雷曼兄弟又有新搞作，繼全球業務分豬肉拆售後，噚日計劃將公司手頭上嘅藝術品，拎出嚟拍賣還錢。據路透社講，佢哋喺禮拜一已經入稟紐約法庭，希望當局優先支付批藝術品嘅倉租同鑲架費，方便買家睇貨，將藝術品盡快脫手還債。<br> 雷曼話晒係過百年歷史老店，手頭上當然收埋唔少值錢嘅藝術品，聽講呢批藝術品估值達800萬美金，即係大約6240萬港銀。家吓批藝術品集中收藏喺紐約同巴黎嘅倉庫，部份就仲擺喺各地辦事處。</p><p>賣完地又賣飛機</p><p>其實，雷曼呢幾個禮拜都陸續賣資產，包括以625萬美金（約4875萬港銀），出售花旗國新澤西州一幅未發展嘅50英畝地皮。上個禮拜又獲法庭批准，作價2490萬美金（約1.94億港銀）出售一架私人飛機。唔知大清貨幾時先至完呢？</p></body></html>