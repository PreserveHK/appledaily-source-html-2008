<html><header><meta charset="utf-8"><title>中環在線：做百麗小股東要長命 - 李華華</title></header><body><h1>中環在線：做百麗小股東要長命 - 李華華</h1><p>深圳市南山區後海金融投資說明會噚日喺金鐘某酒店舉行嘅一個活動，請咗唔少金融界名人，包括恒生（011）一姐薛關燕萍、羅兵咸永道合夥人雷添良，由TOM（2383）過檔美國德太增長基金做合夥人嘅王兟等。不過大家似乎都怕咗傳媒，鬼咩，呢輪嘅大熱問題，一係關於雷曼迷債苦主，一係講股市跌，再唔係就問「有冇玩Accumulator呀？」冇樣好嘢，就連賓架同啲主席之間嘅問候，都好易出事！<br> 好似百麗（1880）主席鄧耀同東亞（023）中國副主席陳棋昌交換卡片之際，陳棋昌口快快話：「我係百麗小股東」，鄧耀似乎有啲尷尬。咁好易理解，舊年5月上市嘅百麗，噚日股價跌剩招股價一半，得3.19蚊，鄧主席真係唔易面對小股東。<br> 至於陳棋昌係喺百麗上市時認購嘅，揸住幾多就唔講嘞，但會長揸唔止蝕，佢話：「個市梗會起番，夠長命就得。」&#13;</p></body></html>