<html><header><meta charset="utf-8"><title>張茜鼓勵戒物慾<br>健仔：買林寶堅尼好折墮</title></header><body><h1>張茜鼓勵戒物慾<br>健仔：買林寶堅尼好折墮</h1><p>張衞健離開無綫到內地拍電視劇，發展多年事業順遂，最近他與驕陽電影簽下賣身契，頭炮是即將上映的電影《奪標》。健仔說今次回流返港拍電影並非為錢，而是為了圓電影夢，他更謂感激太太張茜鼓勵他看輕名利尋找理想。</p><p>張衞健自認愛錢，曾經為錢放棄很多理想，他說：「其實《霸王別姬》有搵我做，你知我扮花旦好靚㗎嘛！但呢樣係你條命，陳凱歌叫我去試鏡，我試都冇試，當年會諗儍啦！我公司唔夠條件，9個月拍部戲，其他劇咪冇得拍？連麵包都冇得食仲諗理想，冇飯開嘅日子太多年，驚㗎嘛！我唔食，屋企人都要食。」</p><p>「開口埋口都講錢」</p><p>就是健仔的金錢掛帥精神，令他發覺張茜是一個不可多得的好女仔，健仔說：「開頭拍拖時，張茜連廣東話都未識講，佢問我做乜嘢開口埋口都講錢，咁係因為你未試過拎部電視機去當，未雨綢繆，好天要斬埋落雨柴，佢叫我唔好只為錢，應該為吓理想，佢冇逼我搵錢買個Chanel手袋畀佢，嗰時我就覺得佢真係一個好女仔。」<br> 健仔說他回流在港拍電影並非為錢，只是回想九十年代拍得太多爛片，電視算是拍過代表作，但電影未算有，而且更大心願是自編自導自演一部屬於自己的電影。<br> 健仔說正戒除愛搵錢性格，但發覺人的貪念無止境，他說：「3、4年前好想買部林寶堅尼，許志安同我講人一世物一世，有能力就盡情去享受，極力慫恿我去買，但我覺得好折墮，我唔需要去買架林寶堅尼話畀人聽我幾咁有型、事業有成，我真係越嚟越實際。」<br> </p><p>計劃再生育</p><p>此外，張衞健前晚亮相《蘋果》網站直播節目《娛樂開CHAT》宣傳新片《奪標》。明年初他將與太太張茜擺喜酒，張茜早前曾不幸小產，問到他有否準備再生小孩？他說：「梗係有諗啦，我話你知，我呢啲叫做血氣方剛，有好多嘢㩒都㩒唔住，但係就順其自然。」他又謂怕有報應，因自己小時候很頑皮，故怕將來的兒女會激死他。大家可登入《蘋果》網站 http://ent.appledaily.com隨時重溫節目。 <br> 採訪：魯萍、懷鈺<br> 攝影：陳俊強、陳慧安<br> 化妝：MarshaMaofA&amp;V　場地：MEGU</p></body></html>