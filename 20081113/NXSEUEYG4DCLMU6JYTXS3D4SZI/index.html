<html><header><meta charset="utf-8"><title>中環在線：黃志祥冇被「kill」皆因蠢 - 李華華</title></header><body><h1>中環在線：黃志祥冇被「kill」皆因蠢 - 李華華</h1><p>城中富豪聽到Accumulator（累計認購期權合約），個個都為之色變，噚日信和置業（083）舉行股東會，地產大好友、信置主席Robert黃志祥亦為之變臉，但並唔係口黑面黑，相反係紅粉緋緋、容光煥發！</p><p>唔明Accumulator點玩</p><p>冇人勾地，賣地會常客黃志祥好耐未有公開蒲頭，大家當然關心佢有冇投資Ikillyoulater損手。Robert劈頭強調：「一張都冇買，上市公司冇買、自己亦都冇掂過。」<br> 連「缸湖」經驗豐富嘅富豪都中招，點解Robert咁叻可以獨善其身呢？佢笑住話：「唔係自己叻，係蠢至啱。」皆因兩年前股票漲價嘅時候，有投資銀行猛游說佢買，但係當時佢聽都聽唔明Accumulator點操作，直至最近報紙雜誌不停報道，先知箇中玩法。<br> 臨走，Robert仲滿面笑容咁補多一句：「𠵱家好幸福。」唔知其他被「kill」嘅富豪聽到，有冇啲酸溜溜嘅感覺呢？<br> 另外，經濟差，本地樓市交投近乎死寂，前兩年頻頻喺中港買地嘅Robert，繼續發揮大好友本色，話香港係福地，有大陸喺後面撐住，我哋又驚乜？仲趁機擦阿爺鞋，一輪嘴讚領導人「一流」、「真係叻」同埋「精明」，所以中國係今次金融海嘯傷得最小嘅國家，香港亦會好快復蘇，總之明天會更好。</p><p>讚領導人一流</p><p>講到呢度，Robert三句不離本行，話經歷過亞洲金融風暴，相信香港人過多幾個月之後，就會諗吓𠵱家買樓都唔錯，既可以租畀人，又可以自己住，到時信心返嚟，自然多人買樓咁話。果然係大好友。<br> <br> 李華華<br> mailto:LiWaWa@AppleDaily.com</p></body></html>