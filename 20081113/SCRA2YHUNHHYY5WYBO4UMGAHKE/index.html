<html><header><meta charset="utf-8"><title>貿易前景淡 - 左丁山</title></header><body><h1>貿易前景淡 - 左丁山</h1><p>貿易Y在九龍區工作，不常到中環，呢日居然過海搵班老友飲茶，問佢為何咁得閒呀？貿易Y嘆一口氣：「往年十一月中已經為咗貨物付運，忙到抽筋，事關聖誕補貨最後時刻，再遲啲就趕唔切聖誕銷售嘞，但今年我得閒時，行家亦得閒，上商會查問吓，佢哋話做出口證嘅數量大減，你話死唔死吖，金融海嘯冚埋嚟，我哋唔係金融界，一樣葬身怒海。」聽貿易Y之言，醒起朝早睇報紙，某報有一幅圖片，就係在「疑似貨櫃碼頭內」，四位工人在貨車旁邊攻打四方城，明顯係等嘢做等到發慌，不如打四圈麻將。<br> 船務C在旁，證實此點，佢嘆息話：「再如此下去，我哋啲碼頭航運可以炒一半人。」聽佢哋講，生意真係衰過沙士嗰陣。沙士之時，大家怕傳染病，貿易商遊客唔敢嚟香港啫，但外圍經濟唔算曳，仍有訂單到；今年第三季開始，訂單突然走晒，睇吓全世界最大貿易集團利豐都要裁員嘅例子，一葉知秋啦，你估馮氏兄弟唔講面子嘅咩，尤其是大佬馮國經身兼ICC（國際商會）主席，國際貿易消息至為靈通，唔會無的放矢嘅，一定係睇通○九年全球貿易不景（世銀亦發表預警），先至同意利豐裁員。<br> 如此環境下，特區政府仲會唔會提出興建十號碼頭？船務C講：「起來做老鼠宿舍呀？」眾人大笑，但又覺得笑唔落，貿易唔掂，金融唔掂，特區四大經濟支柱失其二，旅遊零售又唔慌好得去邊，加上兩岸不日三通直航，雪上加霜也。<br> 講到前景如此低迷，食飯幾乎冇心機，雖則話中央宣佈以四萬億元人民幣救市，今年第四季先用一千億，但以基建項目為多，益唔到香港幾多。貿易Y話：「救市措施似乎忘記一條，就係撤消奧運期間實施嘅臨時保安措施，嚴限外國人到中國。現在外國人申請簽證，手續麻煩，每朝八點零就見到百幾二百個老外在華潤大廈排隊申請簽證，中國直情係趕客，好多外籍人士到深圳係驗貨傾訂單嘅，𠵱家奧運過後，中央唔記得回復奧運前嘅簽證制度，其實係窒礙救市！」</p></body></html>