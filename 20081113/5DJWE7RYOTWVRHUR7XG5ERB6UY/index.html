<html><header><meta charset="utf-8"><title>中環在線：智富唔憂港交所搶飯碗 - 李華華</title></header><body><h1>中環在線：智富唔憂港交所搶飯碗 - 李華華</h1><p>智富能源（1051）噚日開股東大會，可惜正副主席黃金富同劉夢熊，一個有病一個有事，開完會就急急腳走人，得番副總裁譚威強留低同大家傾偈。<br> 譚威強三句唔離佢哋專為iphone同itouch開發嘅串流報價服務，簡單講即係即時報價服務，由智富能源旗下星光報價服務開發。咪話港交所（388）計劃下年提供免費股價實時服務，會搶佢哋飯碗咁遠，單係家吓股市進入熊市，華華都戥佢哋擔心，會唔會好多散戶收手唔玩，連股價都唔想睇呢？咁咪影響收益囉？<br> 譚威強就好淡定咁話，佢由股票報價傳呼機年代做到家吓，經歷97年金融危機同03年沙士，過去嘅經驗話畀佢知，啲客就算減少，都只係三幾個月嘅事，好快會重來。<br> 佢仲話要借用賭王嗰句：「賭仔一定返嚟！」不過就算唔係出自賭王把口，譚威強都曾經形容過，炒股票嘅客「輸完，都要再打麻雀」！</p></body></html>