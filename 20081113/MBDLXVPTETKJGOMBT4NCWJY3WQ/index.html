<html><header><meta charset="utf-8"><title>HolidayShopping3：<br>韓圜低水　大手換季</title></header><body><h1>HolidayShopping3：<br>韓圜低水　大手換季</h1><p>金融海嘯下唯一喜訊，是韓圜跌跌跌！港女的快樂，建築在貶值的韓圜上，數吓你身邊幾多女性朋友話今個聖誕去首爾？值得注意的是，首爾氣候與貨幣同樣節節下降，11月頭已得番幾度，即是話，一街舖頭全部換晒季，厚褸長boot排隊standby，等你去掃晒成個冬天啲衫！<br><br>記者、攝影：劉嘉蕙<br>鳴謝：美麗華旅運，GrandIntercontinentalSeoul</p><p>梨大買羊皮</p><p>說韓圜平，到底有幾平？根據我等正牌港女演繹，是一盒17,000韓圜的LaneigeSleepingPack，現在唔使100蚊港幣，差不多是香港價六折！去首爾，要留定篋位幫朋友托返嚟。<br> 冬裝入貨團，首站必是梨花女子大學，一街韓女fullgear冬裝上陣，充作臨時styleguide。經本人連日觀察，今年，韓女上半身，九成九超長冷衫或衞衣，搭下身leggings，尤是足下靴成為裝身重點。若不愛高踭，我建議你去逼O'MySole，小店專門入口正牌澳洲UGG羊皮boot，毛毛內裡，有點臃腫的kawaii，連日本旅遊網站都強勢推介。</p><p>O'MySole<br> 地址：37-5,Daehyun-Dong,Seodamun-Gu,Seoul<br> 交通：乘地鐵梨花女子大學站下車，往大學方向步行5分鐘，轉左行1分鐘。</p><p>狎鷗亭型店朝聖</p><p>正當香港人揼心口聖誕去日本歐洲太貴，別忘記首爾也不失為一個時尚天地，起碼有香港都未有的10CorsoComo。由Vogue及Elle前主編CarlaSozzani主理，今年3月開張，近期又長進地在秋季加開男裝部，注目item是獨家發售的NikeLoopWheelMachine系列。<br> 另外，最新系列tee，四百多元有交易，顏色和print都有多種選擇。由於10CorsoComo亦有家品發售，分分鐘掃埋家品精品，又或者X'masgift送畀人。店員話，今季以香薰蠟燭最受歡迎，且包裝得成份聖誕禮物格局，順手提早KO埋今年張禮物清單㖭！</p><p>10CorsoComoSeoul<br> 地址：79Cheong-damDong,Gangnam-Gu,Seoul<br> 交通：乘地鐵狎鷗亭站下車，往Galleria方向步行約15分鐘，在Galleria斜對面<br> 網址： http://www.10corsocomo.co.kr/ </p><p>東大門好皮氣</p><p>你識去東大門，但未必知入面有個皮氣集中地叫光熙市場，它樓高4層，1、3、4樓唔使睇，直上2樓，全首爾最好嘅皮氣喺晒度。邊檔最好？貼晒日本雜誌名嘅幾間，就是𡃁妹𡃁仔追捧熱舖！像我幫襯的富一社，用歐洲靚皮、抄名牌款如Cx，又有洗水vintage效果，千多蚊就有一件，而且店員好友善。畀多個貼士，登雜誌嘅價錢未必係lastprice，只要慢慢講價，攞八折都唔難。光熙市場開早上10:00am-5:00pm，主要做批發客，夜場由9:00pm-5:00am，有排你玩。</p><p>富一社<br> 地址：首爾東區新堂洞777光熙市場二樓168-170舖<br> 交通：地鐵東大門運動場站下車，1號出口，朝清溪川方向行5分鐘，到街邊攤檔集中地轉右行兩分鐘，在新平和市場後方。</p><p>江南五星級優雅</p><p>揀韓國酒店，住江南定江北都是大學問。江北繁華熱鬧，江南時尚優雅。個人偏好江南區環境優靜，像GrandIntercontinental，是老牌五星級酒店，對正地鐵三成站出口，房間、設施都很有水準，不接旅行團客，故很清靜。<br> <br> GrandIntercontinentalSeoul<br> 地址：159-8Samseong-Dong,Gangnam-gu,Seoul<br> 網址： http://www.seoul.intercontinental.com/intro.htm </p><p>出門提一提</p><p>簽證：持特區護照或BNO毋須簽證，查詢：25294141（韓國領事館）<br> <br> 套票：首爾4/5天自遊行（4/5ICNKE-GT），乘搭大韓航空，11月30日前出發$1,990起。查詢：82066226（美麗華旅運）<br> <br> 貨幣：1,000韓圜約兌5.84港幣<br> <br> 電壓：220V，兩腳圓插座</p><p>下周韓國首爾天陰，5~15℃</p></body></html>