<html><header><meta charset="utf-8"><title>金手指：填表兩頁　千億到手 - 孫柏文</title></header><body><h1>金手指：填表兩頁　千億到手 - 孫柏文</h1><p>噚日，孫柏文喺屋企上網做緊資料搜集時，利世民忽然寄網上短訊畀我。短訊中，世民兄話：「好耐冇見。」亦問我近況如何。見佢咁有心，我就寄咗個網址畀佢，跟住叫佢去個網址度，填張表格去攞錢。</p><p>銀行求救易過借火</p><p>幾分鐘之後，佢回覆：「嘩！張攞錢申請表得兩頁，就連包括公司名、電話號碼、簽名、填表日期等嘅資料，都係得20條問題。攞錢快夾易！」大家唔好誤會，仲估個網址同表格係啲乜乜兄弟財務公司。<br> 其實，個網址係花旗國聯邦政府財政部，而張表格就係畀啲銀行申請去攞嗰筆7000億美元救市方案嘅錢。相信大家都半信半疑，不過張申請表真係得兩頁A4紙咁長，唔信可以去我嘅blog睇。一場金融海嘯，監管一掃而空。</p><p>做錯決定政府善後</p><p>講真，銀行出事皆因太過進取，做錯咗好多商業決定。現在落得呢個田地，居然有人救，不但幾千億，仲要表格得兩頁。咁嘅政策，最憤怒當然就係嗰啲交重稅，而唔係作出錯誤商業決定要自食惡果嘅一群人。<br> 咁即係邊啲人？咪就係喺花旗國搞高科技嘅人。大家要記得，當年克林頓可以將財赤變成盈餘，就係依靠科技股升值帶嚟嘅資產增值稅。不過當dotcom泡沫爆破時，有人出手救佢哋咩？當然，佢哋冇要求政府救，因為佢哋好儍、好天真咁履行「做錯決定要執笠」呢個自由市場定律。到今時今日，佢哋個個都慨嘆，真係太過笨拙兼老實。矽谷真係怨氣重。<br> 孫柏文<br>  http://phatdat.blogspot.com </p></body></html>