<html><header><meta charset="utf-8"><title>中環在線：07新股散戶最愛阿里巴巴 - 李華華</title></header><body><h1>中環在線：07新股散戶最愛阿里巴巴 - 李華華</h1><p>舊年港股暢旺，新股更加熱爆，前前後後有80幾隻新股掛牌，當中好多都帶畀散戶美好回憶，但亦有唔少令散戶失望。<br> 國際會計師公會香港分會最近同大福證券，做咗個「07年十大我最喜愛IPO企業」調查，首日掛牌就帶挈散戶賺咗過萬銀嘅新股王阿里巴巴（1688），順理成章奪魁，可以話係眾望所歸。至於中鐵（390），同埋令楊惠妍取代已故小甜甜，成為亞洲最有錢女人嘅碧桂園（2007），分別榮登榜眼同探花。</p><p>SOHO曾令你快樂</p><p>調查喺舊年最尾兩個禮拜進行，有500幾位被訪者投票，好似樂壇頒獎禮咁，華華覺得「最喜愛」呢家嘢可以好主觀，好似喺上榜嘅新股當中，SOHO中國（410）係唯一喺調查時潛緊水嘅新股，但仍然能夠坐穩第八位，主辦單位解釋唔到原因。不過，SOHO中國初上市時，曾經升上11.98蚊高位，比招股價升44%，都令唔少抽中嘅散戶賺錢，總算曾經令你快樂過，投票結果可能反映香港散戶，只係記住股票好嘅一面，對唔開心嘅嘢唔會放喺心入面。</p><p>內地企業成贏家</p><p>另一邊廂，今年獲選嗰「十大」，散戶至愛嘅H股同國企股已經佔咗8席，植根香港嘅新股只有百麗國際（1880）入圍，而最後剩低嗰個位就畀咗隻投資中國股票嘅滙豐中國翔龍基金（820）。<br> 電郵：mailto:LiWaWa@AppleDaily.com</p><p>07年十大最喜愛香港上市企業股價表現</p><p>名次：1<br> 阿里巴巴（1688）<br> 首日升幅：192.6%　上市至今：+60.4%<br> <br> 名次：2<br> 中國中鐵（390）<br> 首日升幅：27.3%　上市至今：+73.4%<br> <br> 名次：3<br> 碧桂園（2007）<br> 首日升幅：35.1%　上市至今：+40.5%<br> <br> 名次：4<br> 洛陽鉬業（3993）<br> 首日升幅：59.1%　上市至今：+97.9%<br> <br> 名次：5<br> 百麗國際（1880）<br> 首日升幅：31.3%　上市至今：+63.5%<br> <br> 名次：6<br> 新鑫礦業（3833）<br> 首日升幅：119.1%　上市至今：+30.8%<br> <br> 名次：7<br> 中國高速傳動（658）<br> 首日升幅：97.7%　上市至今：+139.5%<br> <br> 名次：8<br> SOHO中國（410）<br> 首日升幅：15.1%　上市至今：-16.7%<br> <br> 名次：9<br> 滙豐中國翔龍基金（820）<br> 首日升幅：20.0%　上市至今：+2.0%<br> <br> 名次：10<br> 安踏體育（2020）<br> 首日升幅：42.0%　上市至今：+91.7%<br> <br> 資料來源：大福證券及國際會計師公會</p></body></html>