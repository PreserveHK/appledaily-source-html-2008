<html><header><meta charset="utf-8"><title>Palm重出江湖</title></header><body><h1>Palm重出江湖</h1><p>話晒十幾年感情，邊有咁容易放得低吖！<br>如果你一直同Palm玩愛情長跑，必定身同感受，更唔希望佢漸漸成為「Windows二號」！踏入08年，Palm推出型號為Centro的QWERTY手機，決心再採用PalmOS之外，更把原來碩大笨重嘅軀體，搖身一變成為迷你冧女機，再戰江湖。<br><br>記者：陳國輝<br>攝影：陳盛臣</p><p>短訊MMS大整合</p><p>講起即時網上聊天工具，第一時間就諗起《MSN》！Sorry，原來Centro連《GoogleTalk》、《Yahoo!Messenger》都欠奉，更何況係微軟產品！不過唔使咁失望，因為機內已配備《IM+》，一樣玩到網上聊天。但最令筆者驚訝係，Centro所謂嘅短訊功能，竟可將SMS與MMS一齊整合，即係話當開啓短訊功能之後，唔止可隨意輸入中、英句子，更可即時插入照片、音樂或影片；每發送一次短訊後，畫面便顯示為類似《MSN》嘅對話框，感覺同平時玩開嘅SMS好唔同！</p><p>室內照睇地圖</p><p>咪以為Centro勁到能穿牆過壁，查實呢度講嘅「定位」，係同GPS有分別㗎！原理上，佢只係內置地圖軟件《GoogleMaps》，當你用手機上網，就可以瀏覽地球任何一處地方，細微至街道名、大廈名亦試過搵到！但要記住，Centro只能幫你透過地方名稱尋找其位置，但唔能夠學GPS咁，助你規劃行車路線或幫自己定位。</p><p>身形媲美黑莓Pearl</p><p>與Palm為伴除咗Windows手機之外，不得不提黑莓Pearl系列。旗下最新推出嘅8110，同樣以的骰、輕薄見稱，相比之下Palm雖然係初哥，但表現唔錯，兩者長度相若為107mm，只係8110更薄更輕咁解。Palm都唔輸蝕，機身稍闊，卻配備QWERTY鍵盤及320×320解像度的TouchScreen，論操作，則以Centro稍勝一籌！<br> <br> 查詢：Synergy（24856321）</p><p>CheckPoint！</p><p>PROFILE</p><p>處理器：IntelPXA270312MHz<br> 記憶體：128MBROM/64MBRAM<br> 作業：PalmOS<br> 制式：GSM四頻<br> 主要功能：GoogleMaps、EDGE傳輸技術、電子郵件VersaMail、130萬像素相機、輕觸式屏幕、QWERTY鍵盤、PocketTunes</p></body></html>