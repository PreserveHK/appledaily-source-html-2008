<html><header><meta charset="utf-8"><title>金手指：曾司長，咁都唔算打劫？ - 孫柏文</title></header><body><h1>金手指：曾司長，咁都唔算打劫？ - 孫柏文</h1><p>噚日，孫柏文繼續被「強醫金」纏繞。財政司司長曾俊華份財政預算案，又再講「強醫金」呢嚿大毒藥。上一次政府講「強醫金」，市民已吸收咗強迫金嘅教訓，好似番鬼佬話齋foolmeonceshameonyou，foolmetwiceshameonme（俾你呃第一次，就係你衰。俾你呃第二次，就係我衰。）所以為公義，全城齊心反對「強醫金」。</p><p>雙層糖衣毒藥</p><p>曾蔭權領導嘅政府，當然覺得自己比大眾市民叻好多，簡直覺得普羅大眾係笨蛋，仲要係好X笨嗰隻。所以曾特首就命令曾司長，諗吓點擺個「種金」局，令市民中招。<br> 曾司長就發功，為嚿大毒藥鋪上兩層糖衣。首先豪攞納稅人血汗500億出嚟，即係700萬個香港人，每人7000幾。跟住就攞強迫金出嚟做樣辦，創先河直接注資6000元入某啲人嘅強迫金戶口。到時候，政府照辦煮碗再做。<br> 大家可能覺得：「7000元喎！好筍！」我可以講畀大家知，你已經中招。<br> 如果我今日畀你7000元，你可能就有啱啱嗰種喜悅。不過，我同你話：「呢7000元只係可用嚟喺未來畀你食飯。」你可能冇咁high，不過安慰自己，因為「食」，始終都係必須，起碼仲有好多種食物揀。<br> 我又話：「呢7000元只係可用嚟食雲吞麵。」到呢度，你可能已經覺得我冇誠意。跟住我話：「為保證啲雲吞麵能達標，保證我今日畀你嘅7000元唔浪費，你只可喺我開嘅雲吞麵店『麵管局』食。」<br> 最後，我笑笑口話：「你要攞我嘅7000元，條件就係你要每個月供款，入呢個只可幫襯『麵管局』嘅強食金戶口。」我相信因為你曾經睇過《警訊》，你已經行開咗，遠離呢個騙局。</p><p>避免醫生罷工</p><p>點解係一個騙局？今時今日喺醫管局睇急症假設要300元。政府騙你入局之後，嗰7000元？他朝睇急症要7300元。唔想睇醫管局？Toobad，因為要保證醫療質素「達標」。<br> 點解曾蔭權要做咁多嘢，為醫管局去搶我哋未來源源不絕嘅錢？到7月1日之前附近，嗰班醫生，又喺國家領導人面前罷工，點算？<br> <br> 金手指網誌： http://phatdat.blogspot.com &#13;</p></body></html>