<html><header><meta charset="utf-8"><title>Lady白盤E71　遙控男友</title></header><body><h1>Lady白盤E71　遙控男友</h1><p>好似Vincy（楊永晴）用BlackBerry狂發短訊遙控男友，相信好多人都試過，不過講到BlackBerry，機身大又黑卒卒冇款適合女仔用。最近Nokia推出白色新機E71，齋顏色已可以吸引到女用家，加埋體積比一般手機大少少，但有齊全鍵盤、HSDPA同Wi-Fi功能，唔止用短訊，連MSN都可以昅實佢，想幾時Mark實男友都無問題。<br><br>文：韋斯<br>攝影：林栢鈞</p><p>鍵盤打字夠就手</p><p>好多女仔都唔鍾意用「黑啤梨」，太大部？來來去去咁款？好難買得落！講到底「黑啤梨」都係商務客為主，出機當然冇諗過女用家。Nokia新返E71就專為女性用家而設計，少女純情白，點計襯衫都易過黑黑沉沉嘅「黑啤梨」！雖然為加入全鍵盤，令部機體積大過一般手機少少，但拎上手又唔算太大部，加上得10mm薄，女仔用都幾就手。而且手機面加入四大快捷鍵，即時開啓電郵或聯絡人，想SendE-mail或者短訊Mark住男友，都一個掣搞掂。</p><p>定位相片冇得呃</p><p>用得嚟「遙控」男友，傳輸及無線功能點可以唔齊；E71支援HSDPA及Wi-Fi功能，當男友扮儍唔覆短訊，都可以即上MSN或狂發電郵「刮人」，更可以叫佢即刻影張相經電郵Send畀你，想講大話都唔得。怕佢求祈影張相呃你？只要佢同你孖住用E71，配合手機內置衞星定位功能，即時將所在位置的經緯度經短訊發畀你，就知佢有無講大話！由於手機同時支援GPS及A-GPS功能，想話室內收唔到衞星訊號都唔得。</p><p>操作夠人性化</p><p>其實E71主要沿用上代電郵專機E61i為藍本，亦係Nokia旗下僅有兩部同時採用Series60加全鍵盤手機。雖然兩機同樣採用1,670萬色屏幕，不過內置記憶體就由60MB增至110MB，而且E71更支援最新microSDHC記憶卡，最高8GB卡都即插即用，玩影音多媒體可以話最強。加上E71最高可連續播歌18小時，更升級藍芽為2.0版本，支援A2DP立體聲無線連接，俾男友激親都可以聽歌解悶。</p><p>Profile</p><p>制式：WCDMA/GSM四頻<br> 體積：114×57×10mm<br> 重量：127g<br> 通話時間：10.5小時（2G）/4.5小時（3G）<br> 主要功能：HSDPA、Wi-Fi、GPS/A-GPS、QWERTY鍵盤、內置110MB記憶體、支援microSDHC記憶卡、藍芽v2.0、320萬像素相機<br> 查詢：Nokia21366338</p></body></html>