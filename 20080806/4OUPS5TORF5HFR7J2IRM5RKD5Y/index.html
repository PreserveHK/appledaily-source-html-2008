<html><header><meta charset="utf-8"><title>股場放大鏡：抗跌力強收租股有得諗 - 歐陽風</title></header><body><h1>股場放大鏡：抗跌力強收租股有得諗 - 歐陽風</h1><p>東亞銀行（023）中期業績遠遜市場預期，股價慘跌逾8%，如此跌幅，不知多少年未見過，還好渣打銀行（2888）收市後公佈業績理想，銀行股不致全軍覆沒，本地藍籌短期或可借勢反彈。<br> 不過噚日重災區資源股就認真難講，由於隔晚商品期貨價格急跌，金股、油股、煤股、鋼鐵股全線急跌，這次資源股及商品價格洗倉式下跌，好可能係全世界真正意識到經濟下滑勢必影響全球對資源的需求，加上目前嘅資源價格唔多唔少係人為炒高嘅結果，睇嚟資源價格縱有反彈都好難重展升浪。</p><p>商品價格易跌難升</p><p>商品市場係咪有泡沫，視乎你如何界定，但人為因素肯定係商品價格呢幾年狂升嘅主要原因。所謂人為因素，包括每日打開份報紙見唔少商品基金、資源基金嘅廣告，呢類基金一有錢入就不停買入商品期貨等升值，唔係有贖回都唔沽，累積下來便形成龐大的商品購買力，變成投資需求令商品價格勁升，某程度上扭曲了商品的真正市場價值。<br> 呢股商品投資熱潮一旦冷卻，相關基金持續被贖回，好可能會令這個市場形成惡性循環，即商品價格越跌，越多人贖回基金，加速商品價格跌勢，故此短期內商品都會是一個弱勢市場，易跌難升。<br> 理論上，資金若撤出商品市場，好可能會重新投入股票市場，一些在經濟低潮中具抗跌力的股份，應該會是市場首選，昨日公佈業績的港鐵（066）、希慎（014）等地產收租股應該有得諗，總好過博資源股反彈。</p></body></html>