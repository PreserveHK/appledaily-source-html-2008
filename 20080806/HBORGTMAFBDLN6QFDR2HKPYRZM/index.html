<html><header><meta charset="utf-8"><title>廠家孭兩座大山 - 左丁山</title></header><body><h1>廠家孭兩座大山 - 左丁山</h1><p>上星期六本欄講「鳥去籠空」，鐘錶廠商L來電云：「喂，我哋香港廠商係做得幾慘㗎，搬廠其實唔係咁易，一啲搬去越南嘅廠家就喊到收唔到聲。我哋留在東莞死捱，其實最大嘅苦楚係孭住兩座大山，其一係人民幣不斷升值，你知啦，做廠嘅利錢不到10%，甚至乎得番七個八個巴仙，人民幣已升值七巴仙，叫我哋點頂？出口去歐洲就冇所謂，因為歐元亦升值，但大部份出口係去美國，我哋支出人民幣（出糧、水電），收番嘅係美元，點會掂吖。想出廠價增加番呀，唔使嚟，美國buyer一於話noway，事關美國人消費信心不足，房價跌，汽油價升，我哋一加價，訂單就唔嚟，死未！」<br> 「第二座大山係勞動合同法，人人叫苦，廠家固然呻到樹葉落，工人亦唔高興，曾經有工人示威抗議㖭，以前有生意嗰陣，工人每個月超時工作六十小時，好閒啫，每個超時嘅薪水比正薪多五成，工人收入大增吖嘛。現在勞動合同法保護工人工時，超時（OT）不得超過三十六小時，故此工人好唔高興，要抗議。呢條法律綁得工人與廠家好死，但內地政治氣候不容修改，我哋惟有捱得一時得一時。一啲老友見到咁樣勢色，執笠上岸去也，費事再煩氣，受最大損失嘅，就係工人。」</p><p>苦水原來這麼多，唔怪得有報道話東莞有過千家鞋廠結業，鳥去籠空。經濟政策與法規不對頭，憑長官意志立法，往往破壞大於建設。講起內地經濟法規，聽會計A講，既多且複雜。本港會計師要合乎CEPA協議到內地有資格簽署核數報告嘅話，一定要考呢一科「內地經濟法」及格以及考「內地稅務」及格，香港會計師嘅考試及格率非常低，原因一係香港會計師慣咗寫英文，中文程度比較差，寫簡體字答卷好唔掂，其二係內地稅務與經濟法唔易理解，故此有CEPA都冇用。點好呢？會計A話最好大學會計系加開兩門必修科──「內地稅務」與「內地經濟法」，仲要用中文教，用簡體字答卷。咦，中文大學可以用中文教書，中大會計學院佔優勢噃。</p></body></html>