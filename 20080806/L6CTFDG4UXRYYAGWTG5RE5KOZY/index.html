<html><header><meta charset="utf-8"><title>中環在線：<br>零售王國第二把交椅　吳光正愛女接棒差一步 - 李華華</title></header><body><h1>中環在線：<br>零售王國第二把交椅　吳光正愛女接棒差一步 - 李華華</h1><p>商界唔少女兒代父從軍，噚日TheLaneCrawfordJoyceGroup（簡稱LCJG）宣佈，現任連卡佛總裁吳宗恩（Jennifer，吳光正愛女），8月尾開始兼任LCJG副主席。集團旗下嘅Joyce、PedderGroup等總裁，都直接向佢滙報，加埋時裝女王JoyceMa（Joyce創始人馬郭志清）退下火線，吳宗恩大有潛力成為第二個時裝女王。</p><p>老竇揼本二億試身手</p><p>家陣，吳光正透過私人持有嘅LCJG揸住Joyce（647）近52%股權，上年JoyceMa唔玩，由吳光正愛將吳天海做公司主席，照咁嘅安排，吳宗恩距離做Joyce話事人兼執掌連卡佛王國，仲差一步。<br> Jennifer條青雲路一早由老竇鋪好，9年前加入連卡佛學嘢，由市務推廣、買手到財務，乜部門都去實習，打好個底；跟住老竇揼本2億銀畀乖女，將國金二期同太古廣場兩間連卡佛嚟個大翻新。老竇嘅苦心經營，Jennifer一啲都冇辜負，初次擔大旗落手落腳指揮project，連《時代》雜誌都讚佢Sharpeye（銳利眼光）。國金二期開幕時，吳氏一家三口齊齊亮相，吳光正夫婦擺明係撐愛女。<br> 之後，Jennifer整頓內地業務，將內地合營嘅連卡佛執晒，搞到市場誤會連卡佛敗走，原來係重新定位再重鎚出擊，佢手起刀落嘅膽識，可以話技驚四座。</p><p>摺起內地合營顯膽識</p><p>除咗Jennifer，富豪家族中叻女仲有幾個，好似富豪（078）主席羅旭瑞個女羅寶文，細時係資優兒童，04年開始幫老竇手，首次擔大旗賣赤柱富豪海灣，結果喺沙士後嘅逆境中，依然賣到8000蚊呎，幫公司進賬唔少。至於糖王郭鶴年女兒郭惠光就喺SCMP（583）幫手，佢喺哈佛大學畢業，曾到SCMP做財經同時裝記者，04年正式升做執董，不過暫時未見代表作。<br> 電郵：mailto:LiWaWa@AppleDaily.com</p></body></html>