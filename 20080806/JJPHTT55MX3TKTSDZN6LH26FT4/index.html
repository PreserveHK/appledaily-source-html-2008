<html><header><meta charset="utf-8"><title>轆Book：霹靂藍火燄飆得起</title></header><body><h1>轆Book：霹靂藍火燄飆得起</h1><p>由N年前《霹靂火》到近年《頭文字D》，戲入面喪飆狂爆鏡頭，幾乎統統都有三菱露筍份。無計，露筍價錢低但實力又拍得住超跑，報銷多幾部先夠一部歐洲跑車價錢，點止露筍，直頭超筍啦。新生LancerEvolutionX性能拍得住三百幾萬歐洲超跑，呢部霹靂藍火燄，絕對飆得起。<br><br>記者：梁美甜<br>攝影：譚盈傑<br>模特兒：Tiffany@TheGroup</p><p>首部TwinClutch</p><p>呢部十代露筍係代理行貨，亦係三菱首部採用TwinClutchSportsShiftTransmission雙離合器SST六前速半自動波箱車款，TwinClutch絕對係大勢所趨，配合輕量鋁合金車架，極速轉波有助提升性能兼減低耗油量。<br> 抵港新車經過調校，馬力比原廠日版十代稍稍提升，由280匹增至295匹，扭力則稍微降低至37.3kgm，搭配結合ABS、ACD、AYC、ASC四個電子安全系統嘅四驅控制系統S-AWC（SuperAllWheelControl），一般崎嶇路面甚至山路都應付自如，高速入彎若遇特別狀況，會即時自行調整四輪動力分佈同煞車力度。車身剛性高，性能同安全性大大提高，一洗露筍過往易放難收形象，香港一般路面夠用有餘，係都要揸部露筍房跑當四驅車跑山而嫌唔夠力嘅話，我都無你符。十代新車有自動波箱，更迎合市場需要，女仔都揸得掂，唔使成日吊腳咁辛苦，露筍Fans只對棍仔情有獨鍾？無有怕，車廠亦同步推出棍波版本，不過就只有五前速版本。</p><p>升級變高性能豪房</p><p>見新車，第一時間坐入駕駛席，沿青山公路向屯門跑番轉，直路加速快而爽，正在無論坐司機隔籬或後座乘客，都唔會扽到甩肺，證明懸掛調校夠舒適，Recaro跑桶椅加18吋BBS輕量合金輪圈，高速轉彎、入彎循迹性高，可惜成程未試過深踏油門，唔盡興。<br> 十代露筍有啲似RX-8，請留意輪拱上面嘅散熱氣孔設計，驟眼睇新車好有房車格，點解總係覺得佢好跑得呢？咪就係頭蓋、尾板、定風翼同雙氣喉作怪囉。裝備方面，十代亦較前代豪華，車身尺碼逼近中型房跑車，車身大咗，大大提升內櫳空間，就算大隻港男朱允崇坐後排都唔覺逼狹，嬌滴滴女仔？坐三個人都有位剩啦。</p><p>LancerEvolutionX規格</p><p>售價：$539,900<br> 引擎：1,998cc，直四渦輪增壓<br> 馬力：295ps/6,500rpm<br> 扭力：37.3kgm/3,500rpm<br> 傳動：六前速半自動波，前置，四輪驅動<br> 尺碼：4,495×1,810×1,480mm<br> 查詢：環宇汽車（25200636）</p></body></html>