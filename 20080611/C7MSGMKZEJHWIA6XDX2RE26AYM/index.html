<html><header><meta charset="utf-8"><title>加水醃90mins　排骨滑口</title></header><body><h1>加水醃90mins　排骨滑口</h1><p>去酒樓嘆一盅兩件，越趨新潮化，千奇百怪的餃類，腸粉都有七彩色，傳統的點心可能被遺忘了。馮國森師傅就教大家幾款傳統點心，製法簡單，在家也可輕易跟住做。<br><br>記者：黃潔蓮<br>攝影：楊錦文<br>鳴謝：李錦記</p><p>雙璜蒸排骨</p><p>02hr00min<br> （4人份）<br> <br> 試過整好多次豉汁蒸排骨，但每次肉都好嚡，今次睇馮師傅示範，除了調味料，還要加水去醃足個半鐘，咁會更入味。</p><p>材料</p><p>排骨300克、薯條150克、豆豉/葱段/紅椒絲各適量<br> <br> 調味：雙璜生抽2茶匙、雞粉/砂糖各11/2茶匙、蒜茸/生油/麻油/水各1茶匙、生粉2茶匙、鹽1/2茶匙、胡椒粉少許</p><p>做法</p><p>1.排骨洗淨隔水，用生粉及水撈勻，見到冇水份後就加鹽、雞粉、糖及胡椒粉撈勻。最後加生油、麻油、蒜茸及豆豉撈勻，放雪櫃醃個半鐘。<br> <br> 2.用薯條墊在碟上，鋪上排骨，用中火蒸10分鐘，撒上葱段及紅椒絲即成。</p><p>貼士</p><p>腩排較為多肉，油脂較多。肋排有質感，肉香甜冇咁肥。</p><p>XO醬煎薄餅</p><p>00hr45min<br> （4人份）<br> <br> 煎薄罉材料可任意配搭，吃齋吃肉都可以。未加入菜肉的淨漿料，可放雪櫃存放一星期，吃時才混入材料去煎。</p><p>材料</p><p>麵粉150克、生粉75克、雞蛋1隻、清水350毫升、洋葱/韭菜/蟹柳/蝦米各20克、叉燒40克、鹽1茶匙、雞粉2茶匙、雙璜生抽適量、XO醬21/2湯匙、砂糖1茶匙、生油3茶匙
</p><p>做法</p><p>1.將蝦米略浸洗亁淨切幼粒。蟹柳用刀壓扁，然後切碎。叉燒及洋葱切粒。韭菜頭切幼粒，葉切粗粒。<br> <br> 2.將麵粉、生粉、雞蛋及油放大碗裏，然後加鹽、雞粉、糖及生抽攪勻，逐少加入水攪勻成漿料。漿料調好後，放入切碎的材料及XO醬攪勻。<br> <br> 3.燒熱鑊加油，放適量漿料，煎到邊位焦亁再加少少油煎到金黃，反轉另一邊再加油，用慢火煎到金黃即成。</p><p>貼士</p><p>做薄罉的粉漿不要做得太稀，否則煎出嚟會瀉身，口感較差。</p><p>雞湯京葱牛肉餃
</p><p>00hr40min<br> （4人份）<br> <br> 牛肉與葱味道最夾，配上用雞粉調製的雞湯，香味更濃。</p><p>材料</p><p>牛肉150克、上海雲吞皮20張、京葱40克、葱20克、蛋白1隻<br> <br> 醃料：蠔油/雙璜生抽/鹽各1/2茶匙、雞粉11/2茶匙、水80毫升、生粉1茶匙、梳打粉1/4茶匙、砂糖2茶匙、生油3茶匙<br> <br> 雞湯料：雙璜生抽/鹽各1/2茶匙、雞粉11/2茶匙、水900毫升、砂糖1/4茶匙、胡椒粉少許</p><p>做法</p><p>1.葱切幼粒；京葱破開一半，然後切幼粒。牛肉切條，再切成「厚甲片」形，加入醃料醃15分鐘備用。<br> <br> 2.葱粒用少少油略炒，攤凍後混入牛肉成為餡料。<br> <br> 3.每張上海雲吞皮包入16克餡料，一邊搽上蛋白後對摺，然後向外一拗成元寶狀，在角位搽蛋白貼實。<br> <br> 4.大火煮熱一煲水，放餃子後轉細火煮6分鐘至浮起，撈起隔亁水後放碗內。<br> <br> 5.將雞湯料放煲內，用慢火煮5分鐘後淋在餃子即成！</p><p>貼士</p><p>灼餃子要細火蝦眼水，否則皮會不夠滑。用大火狂煲會爛晒，皮又唔滑。</p><p>蠔皇雜菌鮮竹卷
</p><p>00hr45min<br> （4人份）<br> <br> 鮮竹卷除了餡料配搭多，食法也很多。除了以半煎炸方式，還可以清蒸，就不會熱氣。</p><p>材料</p><p>秀珍菇45克、冬菇30克、甘笋30克、金菇45克、腐皮1張、燒酒少許<br> <br> 調味：蠔油適量、雞粉1茶匙、鹽1/4茶匙、砂糖2茶匙、生粉1/2湯匙、水1/5杯<br> <br> 芡汁：蠔油21/2湯匙、雙璜生抽/老抽各適量、雞粉2茶匙、水4/5杯、砂糖11/3茶匙、生粉1湯匙</p><p>做法</p><p>1.秀珍菇用生粉捽勻，冲淨榨亁水。金菇洗淨拆開一梳梳。冬菇榨亁水切絲；甘笋去皮切絲。<br> <br> 2.燒熱鑊後加少少油，放入甘笋絲、秀珍菇及冬菇絲炒勻，加熱水汆燙，熄火隔起備用。再用少許油起鑊，將甘笋絲炒香，加入已汆水的菇，灒燒酒，加入調味後炒勻，加金菇煮成餡料攤凍。<br> <br> 3.將腐皮對摺切開成10小張，將尖端切去，每張腐皮包入20克餡料，捲起成長方形。<br> <br> 4.燒紅鑊加半碗油煮滾，將鮮竹卷兩邊煎至金黃色撈起。<br> <br> 5.燒紅鑊，加芡汁料煮熱，淋在鮮竹卷上即成！</p><p>貼士</p><p>猛火煎鮮竹卷會脆口些，同時亦會脹身。如果用慢火煎，皮冇咁脆，而且脹唔起。</p><p>網上重溫</p><p> http://cooking.appledaily.com </p></body></html>