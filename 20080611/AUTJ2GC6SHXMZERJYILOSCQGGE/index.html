<html><header><meta charset="utf-8"><title>東京酒店2：鬧市．和靜</title></header><body><h1>東京酒店2：鬧市．和靜</h1><p>你和我都是貪心人，總是天真地相信AB之後有個C餐可以選擇，叫做AllOfTheAbove。早午晚餐迷失東京，子時過後沉醉風呂與榻榻米，才稱得上全方位AllInOne日本體驗。<br>體貼如大和民族，點會唔知你諗乜？鬧市內的和式角落，東京其實梗有一間喺左近。</p><p>行燈超平型爆民宿</p><p>行燈不好找，JR上野站轉地鐵到三囗輪再步行5分鐘，我迷路半粒鐘才找到，但入到去即覺抵番。<br> 行燈位處住宅區之中，玻璃建築先型爆三囗輪，入去更不得了，全黑牆身，走道兩旁是房間，房間底部架空讓客人放鞋，白光照射之下連拖鞋都特別有型。走道盡頭是標致洗手盆，地下一樓攝位做個電腦區。身處其中轉一個圈，你會明白甚麼叫做空間的魔法師，將狹小空間物盡其用得來，不令人覺得侷促。<br> 旅館設計班底是日本名校早稻田大學建築系教授，對宣揚日本文化很有抱負。環視四周，件件擺設都是精心搜括回來的明治或昭和年間古董，房間是和式Tatami，更有定期茶道班。另一方面，旅館體貼提供免費上網及DVD機，仲有可愛jacuzzi！又美觀又周到，令行燈成為建築設計界口耳相傳的musttry旅館，上過不少國際雜誌。<br> 而我仲未講到戲肉，如此型宿，房價$606，係FORTWO呀！除開每人3百幾，絕對是感動價。另值得一提是民宿職員英文不俗又親切，客人更喜歡聚集LoungeArea傾偈，很有大學生流浪feel。民宿常滿，宜早book。</p><p>地址：東京都台東區日本堤3-34-10<br> 電話：（81）3-3873-8611<br> 價錢：$606起<br> 綱址： http://www.andon.co.jp </p><p>銀座吉水百無旅館</p><p>一步之內，銀座吉水帶你走入另一個時空。<br> 很少旅館這樣宣傳自己，「我們沒有電話、電視、冰箱，可能有一點不方便，但，盼你愉快。」座落東京都內繁華核心萬事俱備的銀座，吉水的百無，像清流。旅館是京都百年老店的銀座姊妹作，着力打造鬧市中幽靜和式角落，跳出摩登走入自然，平日接待八成都是歐美客。旅館開宗明義eco-conscious，不會擺定全套衞浴用品任人用；全館11間榻榻米房，細房不設個人洗手間，還要自己鋪床。但環保，不等如孤寒，旅館頂層有兩間風呂，中間LoungeArea堆滿雜誌，格局很舒適雅致。</p><p>地址：東京都中央區銀座3-11-3<br> 電話：（81）3-3248-4432<br> 價錢：$800起<br> 網址： http://www.yoshimizu.com </p><p>指月淺草和式旅館靚風呂</p><p>要數東京區內最易去又有傳統風味之地，首推JR直達的淺草。日間行淺草未夠喉，可以行兩分鐘，去指月旅館玩埋和式下半場。<br> 遊客區內和式旅館，有和服服務員，簡單和式擺設，但又失驚無神有張皮梳化，感覺，真係幾有遊客feel。不過館內風呂相當四正，浸浸吓唔記得自己去緊嘅係東京。和式單人房最平約$695，俾你4天3夜東京shopping團，住一晚不錯。</p><p>地址：東京都台東區淺草1-31-11<br> 電話：（81）3-3843-2345<br> 價錢：$695起<br> 網址： http://www.shigetsu.com </p><p>住日式旅館貼士<br>1.入屋除鞋</p><p>旅館一般要求客人入門口除鞋，個別更會準備拖鞋以供替換。</p><p>2.自備冲凉及個人衞生用品</p><p>旅館始終不同酒店，或出於環保理由，大部份都不會提供牙膏牙刷冲凉液。
</p><p>3.未必包早餐</p><p>東京區旅館不流行一泊兩食，多數只包早餐，或者完全不包，入住前記得先問清楚。</p><p>4.提早訂房</p><p>最白癡但又最實際的貼士。事實是，和式旅館房間數量少，所以經常fullbooking，三個星期前上旅館網站訂定差不多。</p></body></html>