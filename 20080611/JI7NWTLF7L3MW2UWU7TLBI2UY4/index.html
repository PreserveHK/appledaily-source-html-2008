<html><header><meta charset="utf-8"><title>中環在線：散戶恨見民企之父 - 李華華</title></header><body><h1>中環在線：散戶恨見民企之父 - 李華華</h1><p>噚日深圳國際（152）開股東特別大會，通常上市公司開呢類會，若非大事件，股東會三兩吓就開完，出席嘅小股東唔多，不過噚日有位小股東丘先生，專程到深圳國際香港總辦事處，出席股東特別大會，佢去嘅目的，只係想見非執行董事張化橋。<br> 張化橋本嚟係瑞銀「明星分析員」，當年被人捧為「民企之父」，06年3月過檔深圳控股（604）做首席營運官前，深控股價已因「張化橋效應」升唔少，佢過檔後執靚間公司，又做埋同系嘅深圳國際非執董。<br> 丘生舊年做咗深圳國際股東，佢話未去過間公司，所以噚日去睇吓兼見吓張化橋，點知對方唔到。計華華話，丘生想見張化橋，應該做深控嘅小股東，見佢嘅機會大得多。</p></body></html>