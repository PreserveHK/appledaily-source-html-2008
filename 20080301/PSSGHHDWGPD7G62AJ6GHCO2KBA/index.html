<html><header><meta charset="utf-8"><title>大橋上馬利合和</title></header><body><h1>大橋上馬利合和</h1><p>港珠澳大橋項目有望短期上馬，西環David認為對合和實業（054）有冲喜作用，所以噚日打嚟推介。<br> <br> 碩：黃敏碩　欣：李靄欣　玲：楊慧玲<br> David：如果港珠澳大橋上馬，揸住七成合和公路（737）嘅合和實業短炒得過，36蚊入貨，博佢半年上到40蚊。<br> 碩：你覺得港珠澳大橋因素，對佢有乜推動作用？<br> David：條橋嘅經營模式話好似大欖隧道同西隧咁，如果合和攞到經營權，對佢好有利。<br> 欣：𠵱家一來未知合和會唔會攞到份合約，二來經營模式仲未落實，政府政策可能有變，都係不明朗嘅因素。<br> 碩：如果真係炒消息，半年未必去到40蚊，不如先睇38蚊。<br> <br> --西環David建議--<br> 建議買入價：36元　目標價：40元<br> 止蝕價：32元　時期：半年</p><p>低撈國泰博反彈</p><p>張先生：國泰航空（293）由高位跌咗好多，呢隻股有佢本身價值，我想15蚊買，到17.5蚊就走，喺業績前短炒。<br> 玲：明顯油價太高，對佢好不利。<br> 碩：雖然油價高，但近期巿況好番啲，佢應該可以守住16蚊，可以等低啲入貨博反彈，但係環球經濟唔明朗，所以唔係中線首選。<br> 欣：除咗正股，張先生可以留意吓啲街貨少、行使價大約18至21蚊嘅call輪。<br> <br> --觀塘張先生建議--<br> 建議買入價：15元　目標價：17.5元<br> 止蝕價：14元　時期：短炒</p><p>睇哈動上20蚊</p><p>李小姐：哈爾濱動力（1133）股東啱啱配股，家陣股價喺低位，加埋雪災重建概念，一個月上唔上到20蚊？<br> 碩：哈動業務多元化，又配合政府環保方向，中線可以睇高一線。不過兩會之後中資股仲有機會尋底，所以唔建議高追，可以博見20蚊。<br> 欣：佢呢兩個月都落過17蚊，所以可等17蚊入貨。<br> 玲：今個月基金都減持呢隻股，加埋配股消息，短線睇淡。<br> <br> --屯門李小姐建議--<br> 建議買入價：17.74元　目標價：20元<br> 止蝕價：17元　時期：一個月</p><p>炒三林要識落車</p><p>Joe：今日入咗三林環球（3938），佢最近收購咗木地板生產商，對佢生意有幫助，想短炒。<br> 碩：有水位就要落車，今日股價大上大落，可能已經反映咗收購因素。木業唔同礦業，商品價格同佢股價冇太大關係，短炒賺10%至15%可以止賺。<br> 欣：月中創過新高，可以等破位先追。<br> 玲：呢隻股炒味太濃，升一兩日就會跌。<br> <br> --荃灣Joe個案--<br> 買入價：1.2元　目標價：1.6元<br> 止蝕價：1元　時期：一個月</p></body></html>