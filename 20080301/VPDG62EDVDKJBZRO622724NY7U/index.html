<html><header><meta charset="utf-8"><title>吳彥祖愛直‧李璨琛要窄<br>adidas交叉Diesel</title></header><body><h1>吳彥祖愛直‧李璨琛要窄<br>adidas交叉Diesel</h1><p>年中一百幾十個品牌玩Crossover，「交叉」這個詞聽到有點懨悶。不過當知道adidas×Diesel合作出老牛，精神即時為之一振！意國牛王Diesel，加埋首次踩過牛王界的adidas，兩大潮牌交叉感染，簡直是08年潮流界頭炮。一個Sporty，一個狂野，交叉推出一個名為"adidasOriginalsDenimbyDiesel"的牛仔褲系列，破格演出，唔止小記仆到去爭住潮拜，Diesel頭號Fans吳彥祖和adidas狂迷李璨琛第一時間着上身示範。<br><br>記者：葉雪芯<br>攝影：伍慶泉</p><p>吳彥祖<br>一條牛着足三個月</p><p>身為Diesel擁躉的吳彥祖（Daniel），今次揀了直腳的adi-viker。高大又靚仔，照計着乜都咁型。但原來Daniel着牛仔褲亦有二不：「只着直腳，一定唔着SkinnyJeans同喇叭腳。男人老狗着到咁貼身，乸乸哋喎！雖然近年興着SkinnyJeans，但我唔睇好會長興，唔想老咗睇番啲相會尷尬。」Daniel家中牛仔褲有成30幾條，但就試過一條着足三個月，多數以Tee和Jacket配襯，「想着得高貴啲去大場合，西裝加恤衫，再打呔，已經好有型。」</p><p>李璨琛<br>唔Skinny唔着</p><p>另一型人代表李璨琛（Sam）偏偏同Daniel唱反調，就話唔係SkinnyJeans唔着：「因為佢大髀粗着唔落啫！我瘦，着窄身先好睇，着其他Cutting全部變晒HipHop瀨屎褲。」Sam着老牛最鍾意襯波鞋，本身情迷StreetStyle，覺得咁着先最型：「多數襯adicolour，有啲顏色花款無咁悶，簡單着件Tee戴Cap就夠。高貴Look就會着件西裝，好似我咁瘦嘅就打幼身領呔，呢個Look去頒獎禮都得啦！」</p><p>女裝力推中高腰</p><p>兩大潮牌首次合作當然出動最強陣容，adidas就派出adidasOriginals的設計團隊，Diesel則由創意總監WilbertDas親自操刀。女裝分別是中腰窄身直腳adi-matic和中高腰的小喇叭洗水adi-ronhary共四個款式。</p><p>WingShya「浪費時間」</p><p>兩大潮牌首次合作，更搵來WingShya夏永康操刀影Styling相，以「費時必勝法」"Originalwaystosuccessfullywasteyourtime'做主題，主角有吳彥祖、李璨琛、盧巧音、LisaS.和24味。成輯相，兩個字形容晒──無聊。唔係踩大師作品，而是今次真係以各人的無聊時刻為題材，WingShya說最無聊係Daniel：「其中一張係Daniel諗出來嘅，佢話自己會對住碗白飯數飯粒，邊有人無聊得過佢？」他還大讚盧巧音、LisaS.肯俾佢惡搞：「難得有靚女肯俾我影到佢咁醜樣。」唔醜喎，依然好靚女呢！</p><p>男裝力推直腳</p><p>男裝分別有窄身系列的adi-thanaz和中腰直腳系列adi-viker共六個款式。今次交叉期為四年，第一次合作就設計出男女裝共十款牛仔褲，未來四年應該有大把嘢玩。</p><p>adidasOriginalsConceptStore（25042186）<br> 銅鑼灣京士頓街6B</p></body></html>