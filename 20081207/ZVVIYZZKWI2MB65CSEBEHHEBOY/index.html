<html><header><meta charset="utf-8"><title>MotorolaAURA　62卡藍寶水晶芒</title></header><body><h1>MotorolaAURA　62卡藍寶水晶芒</h1><p>成日話金融海嘯、市道低迷，Motorola話唔信邪！將於月中推出一部開價$14,888富貴級手機──AURA，機身首創使用62卡一級藍寶石水晶鏡面做成圓形顯示屏，相當有噱頭；可惜機身創意欠奉，美其名復古，實質翻炒V70剃刀機，用料連升幾級、富貴榮華。雖然「經典」再現，但再睇埋功能表，無乜好玩，亦無乜特別分唇！但若想晒富貴？AURA的確啱晒你。<br><br>記者：許福合<br>攝影：王文忠</p><p>剃刀機重現江湖</p><p>有得幾年資歷嘅手機玩家，睇見AURA180°旋轉機蓋，都應該會想起V70，同樣可以180度轉，完全可以單手揭蓋扮型，雖然玩法相似，但AURA用料就富貴好多，首先最突出搶眼當然係圓形顯示屏，採用62卡一級藍寶石作鏡面，雖然只有1.55吋，不過解像度高達300dpi，可顯示480×480畫面，畫面的確夠細緻，更重要係唔怕刮花，可以連保護貼都慳埋。<br> 機身前後就會採用高硬度不銹鋼，相比於膠殼手機，硬淨好多，手感亦無得比。鍵盤部份會用防指模鋁質物料，整體除鏡面外，會印到手指模地方唔多，另一個特別之處係機背鏡頭附近，會通心見到機內齒輪運作，這個設計主要係強調旋轉機蓋設計精密，據知用上200多個零件組成，從外觀看就有如手錶一樣。</p><p>話音清晰功能平實
</p><p>AURA算不上智能手機，亦唔支援3G；雖然要喺個1.55吋屏幕上網絕對非常痛苦，但無3G對經常用漫遊人士應該相當不便。比較特別係機身內置CrystalTalk系統，可令話音更清晰，不過無論點睇，這點都係雞肋功能。<br> 標榜富貴級手機，AURA未有加入強勁影音功能，拍照亦只係得200萬像素，仲要係定焦拍攝，雖然可以拍埋片，但功能亦只屬一般；機身配置有音樂播放器，但內置記憶體只得2GB，須知時下新推出嘅高檔手機，大多以8GB做起跳！雖然可以插MicroSD，但點計都落後於大市。好彩立體聲藍芽都有提供，但若去到Cafe想用Wi-Fi收Mail？好抱歉！AURA亦都無得玩，睇勻全個Profile，AURA只能用到EDGE/GPRS傳送資料，一部手機開價成萬五蚊，但提供咁平實嘅分唇，好唔平衡啫！&#13;</p><p>1.	Screensaver玩齒輪、扮手錶，勁鬼馬！</p><p>2.	Menu設計配合番個芒，採用圓形排位。</p><p>3.	圓屏幕對顯示正正方方月曆都無問題。</p><p>4.	200萬像素鏡頭可以影相及拍短片。</p><p>Profile</p><p>系統：GSM四頻（EDGE/GPRS）<br> 體積：97×48×18mm<br> 重量：141g<br> 屏幕：1.55吋TFT（1,670萬色）<br> 相機：200萬像素<br> 記憶：2GB<br> 記憶卡：MicroSD<br> 使用時間：通話256分鐘/待機250小時<br> 查詢：Motorola（81188228）<br> </p></body></html>