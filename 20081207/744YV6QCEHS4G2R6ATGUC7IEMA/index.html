<html><header><meta charset="utf-8"><title>對沖失手 - 左丁山</title></header><body><h1>對沖失手 - 左丁山</h1><p>呢排有好多廠家嗌死，內地又有報導話十大廠商會上書國務院要求採取緊急措施，以最簡單語言講，就係經濟衰退，人人爭訂單，訂單不來，加上銀行收緊信貸，廠商自然嗌死，動腦筋要求政府救市。如所有行業都要求救市，政府又做黃大仙嘅話，全世界嘅企業都會變成國營企業。<br> 救與不救，問題複雜，按下不表。呢日碰到某位貿易商在酒會中與某廠商揸住酒杯傾，傾傾吓就彼此好似面紅耳熱，兼且面黑，左丁山剛好企在附近五呎不到，唯有哈哈幾聲，埋去握手，點知廠商Ａ就向左丁山訴苦，話今年八月時，睇見啲商品價格有回落跡象，於是學人做對沖，為工廠原料買定期貨。誰不知商品之後繼續大瀉，佢買下批期貨由平價品變成高價品，於是成本大增，而外地貿易商話市場不景，猛咁壓價，廠商大嘆：「好容易命都冇。」佢向本地貿易商呻幾句，點知貿易商話：「係噃，你做對沖你嘅事，譬如你用二萬蚊一呎買西九豪宅，今時今日我冇理由用二萬一蚊一呎同你接貨嘅啫，你梗係要蝕好多嘅啦。」於是彼此講到幾乎嗌交。<br> 廠商Ａ並非搵嚟衰，試睇吓，國航、東航、國泰、中信泰富等大公司皆因對沖而蝕大錢，要發盈警。貿易商與廠商立場不同，對成本一事傾唔埋欄，十分自然。但貿易商對左丁山講：「我好彩冇自己開工廠啫，十幾年前有聰明人教我生意做得大，無謂畀咁多錢人賺，不如一於『直線整合』（verticalintegration），辦一條龍出口。聰明人講咗一大堆協同效應，我聽得唔係幾明白，但心郁郁之際，我老婆（股東之一）話要研究清楚，卒之不了了之。𠵱家諗番轉頭，如果我開埋工廠，𠵱家會好杰！」咦，唔怪得有話怕老婆先至發達，夥計之言可以不聽，老婆之言唔到你唔聽，畀佢日哦夜哦，點都要諗得清清楚楚，先至可以頂住。記得好耐以前肥佬黎講過一個故事，就係自己賣Ｔ恤，不可經營布廠，呢個道理好易明白嘅啫，聽肥佬黎講十分鐘就會清楚晒。但唔知點解，總係有多人以為賣Ｔ恤可以做埋製衣廠、布廠、染布廠，以至紡織廠嘅（舉例啫，大家可以引伸）。</p></body></html>