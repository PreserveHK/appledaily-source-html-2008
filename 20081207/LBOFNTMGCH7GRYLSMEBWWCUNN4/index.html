<html><header><meta charset="utf-8"><title>車胎人$25推介　無星勝有星</title></header><body><h1>車胎人$25推介　無星勝有星</h1><p>《米芝蓮》星級食府毀譽參半，環境高級，價錢頂級，不過食物質素唔係個個讚得。想親身驗證《米芝蓮》的虛實，幾千蚊一餐我等庶民又豪不起。其實指南內的「必比登車胎人美食推介」中亦有港人至愛、才廿多元的雲吞麵，甚至好多餐廳三百蚊一位就可以大魚大肉，特選其中三間被評為物有所值的──留家廚房、農圃飯店、正斗粥麵專家看個究竟。沒有浮誇排場，不過有實力，誰介意於天橋底搵食？<br><br>記者：吳允冲、周靜雯、王震遠<br>攝影：林栢鈞、譚盈傑</p><p>野山椒肉碎蝦米扒鮮淮山$78</p><p>鮮淮山坊間少見，以雲南泡椒、蝦米、野山椒同煮，清淡得來醒胃，難怪盧覓雪舉手要打包拎走。</p><p>留家廚房入選唔安樂</p><p>留家廚房由食家劉健威開設，主打特色傳統粵菜。《米芝蓮指南》內，對留家廚房的評語一開首就踩：「街道嘈雜骯髒，位處高速公路下面」，地點屈質，不過小菜七八十蚊有交易，最貴的原隻火朣雞燉大鮑翅，足24両翅賣$2,980，豐儉由人，難怪食客不絕。「我堅持自然，唔用味精雞粉，所有材料全部新鮮。我廣東菜基礎打得好，菜式又創新，好多菜式第二度食唔到，有啲五十年代嘅古老餸，像柴爐花雕雞，出面無人識做。」有麝自然香，難怪劉健威不怕金融海嘯，「出奇地我哋生意依然好好，開業四年來做出好多口碑，好多回頭客。」不少名人都是留家的座上客，採訪當日就遇正食家唯靈與麥玲玲等人飯聚。</p><p>評審不公道</p><p>雖然他開設的私房菜黃色門廚房亦受米芝蓮評審的青睞，不過劉健威直言入選的心情複雜：「最初聽到入選都會開心嘅，起碼有虛榮，同外國朋友提起都好驕傲。不過我唔覺得米芝蓮的評審好公道，尤其是比我差的餐廳都與我同一位置，好似將我貶低咁，令到我好尷尬，對於其他好過我的餐廳又好唔公平。你問我喜定憂？好似半島Gaddi's，有幾十年歷史嘅法國餐廳，無星無推薦，我好唔安樂。」</p><p>合浦珠還（合桃明蝦）$42一隻</p><p>大蝦每隻足4両重，份量十足。炸得脆之餘，蝦亦爽，蝦內釀有合桃，一隻蝦有三重口感。</p><p>留家煙熏雞$228一隻</p><p>刁鑽在於以玫瑰花煙熏而成，食落有秘製豉油和鮮雞的鮮味外，牙縫間亦滲出玫瑰香味。</p><p>唯靈：「呢間係我好少數認同入選嘅餐廳，有小館嘅精緻又有家常風味，食物優質，火候同廚藝都好好。福臨門有一星，佢起馬都要有一粒星啦﹗</p><p>盧覓雪：「入選肯定係實至名歸，我之前都有嚟食，最鍾意茶香雞，因為我好鍾意啲煙熏嘅嘢，平時我都係為咗隻雞而來。我覺得佢起馬值兩粒星。」</p><p>麥玲玲﹕「我成日都嚟㗎，好味吖嘛，喺我心目中最少有兩粒星啦，呢度啲食物做法古老，出面搵唔番㗎，啲餸花好多工序，我成日擔心出面食唔番。」
</p><p>留家廚房（25710913）<br> 天后清風街9號</p><p>農圃賭王Ｅ神都捧場</p><p>有「名人飯店」之稱的農圃飯店今次亦榜上有名。對於農圃入選《米芝蓮》，周經理看來處之泰然，「給推薦後都不會改變原有風格，主要還是繼續做好我們的招牌菜。」開業廿多年的農圃，有不少名人撐場，賭王何鴻燊最愛農圃煮的花膠，連陳奕迅也常來買杏汁花膠豬肺湯的外賣和古法釀雞翼。個個捧場客來頭也不小，可見入選「必比登」絕對是實至名歸。</p><p>原為田園風味</p><p>開業時老闆鄧生將飯店命名為農圃，想帶給客人家鄉的風味，原因當時飲食業多數落重味精，但老闆卻推出少油的健康菜式，靠上湯來吊味。起初客人略嫌口味太淡，後來反而追捧過來。不得不服鄧生的市場觸覺，一句「是但」，原為客人點菜時的戲言，他聽了跟客人來開個玩笑，在蒸蛋白上放滿鮮蝦、帶子、火鴨粒等材料來吊味，送到客人面前，頓時一臉腼腆，沒想到竟成為了受歡迎的招牌菜。</p><p>農圃古法釀雞翼每隻$45</p><p>製法像八寶鴨。雞翼去骨，以薑、亁葱頭醃至入味，釀入預先和瑤柱、金華火腿等炒香的糯米飯再炸。雞皮非常香脆，糯米飯非常煙韌。</p><p>是但$88</p><p>蛋白入口嫩滑帶甜，加了帶子等食材增加了不少鮮味，比起家常的蒸蛋多了一份香味，最佳用來送飯。</p><p>蟹粉煎米粉$180</p><p>將生炒大閘蟹拆肉，連肉連膏加入特製上湯、甘笋、薑和葱煮成蟹粉，配上以落鑊煎香了兩邊的排粉。米粉切成細件很方便，兩邊煎香感覺非常香口，口感像兩面黃，淋上味道香濃的蟹粉，一濃一淡配搭可口。</p><p>農圃飯店（28811331）<br> 銅鑼灣新寧道8號民安廣場1期1樓</p><p>正斗亁炒牛河不滴油</p><p>在《米芝蓮》獲得推介的二十四間食肆中，能夠取得四個席位（包括三間正斗及何洪記），老闆何冠明先生坦言，這正是家族從事飲食業六十多年以來最大的鼓舞。一碗港人認為極之平凡的雲吞麵，當中就包含大量心血，不論是任何國籍的食客，同樣感受得到！「以前做麵是為餬口，現在就多了份使命感，將雲吞麵帶到全世界，人人都覺得好食！」飲食是一種享受，正斗大至餐廳裝修、細至碗筷食具，都要一絲不苟，務必做到最好。他強調，美食能帶給人好的回憶，若果已經坐得唔舒服，侍應的服務態度又差，就算食物再好吃，都難以引起食慾。「其實米芝蓮的評審員來足一年，做得好認真，例如正斗每間舖的菜譜是一樣的，但他們都能夠講出各間的特色同分別。」</p><p>阿蘇都讚SoGood</p><p>除了雲吞麵，亁炒牛河同樣是正斗的招牌菜。「阿蘇都食過我們的亁炒牛河，一邊食一邊讚好！」河粉本身較難炒，但師傅能夠將河粉炒至條條分開，亦沒有太油的情況，夠晒亁身，碟底只會見到老抽的痕迹，而非一層嚇人的油，這才是名副其實的「亁炒」。</p><p>一碟美味的亁炒牛河（$62），盡顯師傅功架，而且真的每一口都可以感受到何為「鑊氣」。</p><p>麵粉以蛋白來推，很花時間同心機，入口特別鬆軟，已失傳三十年。叉燒包優惠價$18（正價$24）</p><p>靚雲吞首要條件是皮要薄，要「留尾」，當然麵條要分明兼彈牙啦！雲吞麵（細）$25（大）$30</p><p>食客AndrewChan：我幾年前由澳洲返香港，朋友帶我來食雲吞麵，雲吞牛腩都做得好。</p><p>正斗粥麵專家（31522328）<br> 紅磡黃埔花園第8期蔡瀾美食坊111號</p><p>BibGourmand必比登車胎人美食推介餐廳</p><p>CafeSiam（28514803）<br> 泰菜：$88-$400<br> <br> 祥記飯店（25290707）<br> 京菜$150-$200<br> <br> 翡翠拉麵小籠包（尖沙嘴）（26222699）<br> 中菜：$100-$250<br> <br> 金紫荊（25827728）<br> 粵菜：$250-$800<br> <br> 金家美食（25231276）<br> 印度菜：$140-$250<br> <br> 何洪記（25776558）<br> 粥麵﹕$26-$99<br> <br> Jashan（31055300）<br> 印度菜：$108-$241<br> <br> 利苑酒家（圓方）（21968133）<br> 中菜：$160-$1,100<br> <br> 利苑酒家（旺角）（23925184）<br> 中菜：$160-$750<br> <br> LeSoleil（27332033）<br> 越南菜$145-$500<br> <br> 蓮（25111117）<br> 泰國菜/越南菜：$215-$300<br> <br> 陸羽茶室（25235464）<br> 粵菜$100-$300<br> <br> Naozen（28776668）<br> 日本菜：$90-$780<br> <br> 1/5Nuevo（25292300）<br> 地中海菜：$118-$300<br> <br> Tandoor（28452262）<br> 印度菜：$118-$310<br> <br> 正斗粥麵專家（跑馬地）（28383922）<br> 粥麵：$35-$120<br> <br> 正斗粥麵專家（紅磡）（31522328）<br> 粥麵：$75-$150<br> <br> 正斗粥麵專家（國金）（22950101）<br> 粥麵：$75-$150<br> <br> 西苑酒家（28822110）<br> 粵菜：$100-$1,988<br> <br> 怡東軒（28376790）<br> 粵菜：$230-$1,298<br> <br> 夜上海（金鐘）（29189833）<br> 上海菜：$220-$800<br> <br> 雲陽閣（23750800）<br> 川菜：$125-$840</p></body></html>