<html><header><meta charset="utf-8"><title>Mega數碼達人：無潛水、無屈機　30日免費Wi-Fi</title></header><body><h1>Mega數碼達人：無潛水、無屈機　30日免費Wi-Fi</h1><p>聯想題：免費Wi-Fi諗到乜？老麥有，每日生死時速20分鐘；政府有，最近正式開通55個Hotspots！未夠？最近有𡃁界報料，話7仔、電話亭有免費Wi-Fi，起初以為係「鬼」嘢，埋去真試先知PCCW玩30日免費隨街試Wi-Fi，話明無「屈機」、登記試完可以唔買。唔怪之得呢排見啲𡃁仔好似喪屍咁，黐住呢幾笪地方喪玩Wi-Fi啦！<br><br>記者：朱崇德、陳國輝<br>攝影：陳盛臣、王文忠</p><p>人流旺區有得Free</p><p>Wi-Fi手機、Notebook、PPC連MP3機都話有，大家掛到一身都係，香港絕對係一個Wi-FiReady嘅城市！今次PCCW推出呢個免費試玩計劃，個名非常有氣勢——全城Wi-Fi30日免費體驗，起初仲以為齋係7仔、同搵到電話亭就可以Wi-Fi上網！須知現時PCCW係全港Hotspots最多嘅網絡供應商，全港九新界、甚至去到機場，足有4,000個之多；其他如肯德基、Delifrance、OK便利店、Starbucks、PacificCoffee、大型商場都全部裝晒。就筆者實地測試，只要係熱鬧人流集中地區，一定搵到有Wi-Fi上網訊號！想知點樣Log入去，即睇以下Step。</p><p>30日免費試玩StepByStep</p><p>𡃁界7仔搶試<br>Kathy：隨街SnapShot隨街擺上網</p><p>工具：HP2133Mini-NotePC（$4,999）<br> <br> 有咗免費Wi-Fi，玩Facebook同Upload相上自己網頁真係另一個境界，呢頭喺街Snap完，再隨街搵間7仔或電話亭就可以掟上網！「點解唔等返屋企先做？」我成日大頭蝦唔記得擺上網，啱啱影完相俾班Friend督住會好啲嘅！<br> 𠵱家我用緊呢期最潮嗰部HPMini-Note，$4,999超抵價錢，輕到1.19kg，攞出嚟都型爆啦！最重要係用NB連Wi-Fi感覺會易啲，基本上我一開機，機身內置嘅Wi-Fi已經偵測到有Signal，跟住㩒Connect，安裝程序就StepByStep跳晒出嚟，感覺真係幾方便！</p><p>Sheena：手機MSNCheck埋電郵</p><p>工具：HTCTouchCruise<br> <br> 女仔玩PPC手機好High、好少見？梗係唔係！當你晚晚要同細佬爭電腦上網MSN、CheckE-mail，你就知PPC手機有幾好，匿入房玩到三更半夜都唔怕阿爸、阿媽巡房！我都係最近先出咗部HTCTouchCruise，起初都以為上呢個PCCW30日試玩好難，點知一開Wi-Fi，一㩒Connect，登入介面同Notebook完全一樣；基本玩MSN同屋企Network一樣快，爽住去！最正係以後見到7仔、電話亭就隨時做網上同步處理，所有E-mail、天氣隨時Update。我諗試用完都會申請番個正式Account！</p><p>Cat：失敗！PSP上唔到網</p><p>工具：SONYPSP<br> <br> 我知PSP可以上到網，所以今次試吓玩唔玩到30日試玩！可惜連接上Wi-Fi，唔知點解出唔到「30日免費」Icon，搞咗30分鐘都係得個搞字，部機真係唔爭氣！用兩位靚女部機睇先知原來iPodtouch、iBook、WM5.0/6.0手機、諾記SymbianS60手機都可以喺度上到網㗎！做得潮人總有部PSP喺手㗎，今日只好怪我自己唔睇清楚，帶唔啱工具出街囉！</p><p>玩耐啲攻略
</p><p><br> PCCW呢個試玩計劃由5月1日開始，一經登記即時計數，可以不限時、不限數據傳輸量任玩30日。不過想玩耐啲都有計，由於佢以手機短訊發出嘅「啓動密碼」做確認，如果你係雙卡雙待人士或者屋企人有多個手機號碼，就可以玩十零廿日後再申請，Keep住免費玩！</p><p>Wi-Fi收費格到盡</p><p>現時為全港提供Wi-Fi的公司包括PCCW、Y5zone同埋香港寬頻bbWi-Fi三間。「入會」前除睇清楚價錢外，仲要留意如Hotspot覆蓋率、使唔使簽約、有冇禮品送等。當然，仲要考慮埋自己用得密唔密，事關大部份Wi-Fi網絡商都有提供逐日收費。<br> 撞正政府大力推出免費Wi-Fi，PCCW反應最積極，近期不斷擴充版圖，電話亭、屋邨、投注站都安裝咗Hotspot，加埋共4,000個冠絕全港！但如果你只喺特定地方使用如Cafe或大商場兼唔係成日玩，不妨考慮最多彈性收費嘅Y5zone，包括每日、每5日、每30日等計劃；此外，Y5zone更為出外公幹人士提供「全球互聯網漫遊」服務，飛到外地就唔使撲Prepaid卡！</p><p>備註</p><p>1.種類A：PCCW提供免費試用30日<br> <br> 2.種類B：PCCW贈送WirelessModem<br> <br> 3.Wi-Fi熱點：PCCW（約4,000個）/Y5zone（約800個）/bbWi-Fi（約280個）<br> <br> ４.Cafe熱點：Starbucks玩到三間Wi-Fi，PacificCoffee只限PCCW，麥記只限Y5zone免費20分鐘。</p><p>路人甲乙丙：吓？唔知喎！</p><p>高強：唔知有件咁嘅事！玩30日咁長？又真係不妨試吓！</p><p>阿雞：筍喎！間唔中都攞Notebook出街，要試佢嘅OnlineGame速度。</p><p>明仔：我都有玩開《跑》同《亂》，如果有得免費玩，我都會試吓。</p></body></html>