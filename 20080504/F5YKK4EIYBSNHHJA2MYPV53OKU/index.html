<html><header><meta charset="utf-8"><title>座椅變戲法　隨時瞓着</title></header><body><h1>座椅變戲法　隨時瞓着</h1><p>年前，新一代ToyotaPrevia登陸香港，當時主要用作測試嘅都係2.4公升入門版，頂級3.5V6版可以話好少機會接觸得到。不過，日前就收到代理朋友嘅電話，話有Previa可作長期測試，而且仲要係3.5V6版本，梗係大聲叫好。測試歷時兩日一夜，結論係：夠嘆又夠力，只係噪音稍大。<br><br>記者：鄭達基<br>攝影：林栢鈞<br>模特兒：Amy、Nicky（TheGroup）</p><p>中排座椅　好坐任你變</p><p>揀得MPV做座駕，唔少都係貪佢車廂夠大兼靈活多變，而身為開山始祖之一嘅ToyotaPrevia，當然亦身懷以上賣點，如果唔係又點會一直喺MPV界中稱霸。<br> 講番眼前呢部同我度過咗兩日一夜嘅新一代Previa，由於屬於最Top嘅3.5V6版本，所以只有7座位型號供選擇，車廂設備亦係同款車中最齊最豪。嗱，空間方面唔使多講，大家都知佢夠晒闊落，座椅仲可以變成大床，又或者收起增加尾廂載物容量。但我最Buy嘅都係佢中排一對CaptainSeat，左右獨立設計，可以調校椅背角度外，仲附設手枕同伸縮腿墊，我試過坐喺中排慢慢嘆，唔使幾分鐘已經瞓着，舒適程度唔使多講！<br> 另外，中排座椅更可以變成一張大梳化，加埋前後天窗中間嘅一組連9吋LCD屏幕嘅DVD影音系統，大字形坐喺度睇我最鍾意嘅電影，爽！而且呢套DVD組合仲係呢款頂級Previa嘅標準設備，計落都可以慳番幾千蚊！</p><p>力大無窮　合跑多彎山路</p><p>我好Buy嘅地方，仲有廠方為佢配備咗附有DualVVT-i技術嘅3.5公升V6引擎，雖然高轉嗰陣會有較多噪音傳入車廂，但喺力水呢個課題上我會畀99分！我曾嘗試揸住佢上大帽山跑番轉，以荃灣作起點，早段上山路唔算太長，嗰陣只係用6前速半自動波嘅D檔行車，直到過咗川龍後開始彎多路急，我就改以手動操作。綜合兩種不同駕駛模式，都發覺引擎喺約2,000至3,000rpm時已有強勁動力輸出，即使驅動呢部幾近1.9噸重嘅大型MPV，走呢條出名彎多路急兼超斜嘅荃錦公路都能輕鬆完成。<br> 頂級嘅Previa3.5同2.4版本一樣以流線造型示人，而頭燈更加設方便喺黑暗環境中行車嘅自動轉向功能，可惜新車無加裝倒後泊車攝錄裝置，只靠傳統車尾輔助鏡，Out咗啲囉。</p><p>a.雖然無倒後泊車鏡頭，但定翼旁都有超大輔助鏡幫你監察車後情況。
</p><p>b.頭燈有自動轉向功能，即使黑暗中走彎都唔使怕。</p><p>c.左右雙趟門大可用電動遙控，開關全不假人手。</p><p>d.3.5V6引擎力雖大，但怪佢高轉時噪音稍多。</p><p>新車速蘋<br>讚</p><p>．3.5V6引擎，起跑加速爽快係標準。<br> <br> ．座椅任轉任摺，中排仲要係CaptainSeat。&#13;</p><p>彈</p><p>．高轉行車時，傳入車廂嘅引擎噪音較多。<br> <br> ．只有7座位版本，或未能滿足「朋友多」嘅用家。</p><p>規格</p><p>引擎：3,456c.c.V6DOHC<br> 馬力：275ps/6,200rpm<br> 扭力：34.6kgm/4,700rpm<br> 傳動：6前速半自動波，前輪驅動<br> 尺碼：4,795×1,800×1,750mm<br> 軸距：2,950mm<br> 車重：1,845-1,1915kg<br> 車輛提供：皇冠汽車（28661020）</p><p>供款幫你計</p><p>首期：$41,700<br> 利率：5%<br> 年期：48期<br> 每月供款：約$9,383<br> 註：以上數據僅供參考</p></body></html>