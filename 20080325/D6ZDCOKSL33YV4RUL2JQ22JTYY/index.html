<html><header><meta charset="utf-8"><title>金手指：真正的政治家──李登輝 - 孫柏文</title></header><body><h1>金手指：真正的政治家──李登輝 - 孫柏文</h1><p>今日，孫柏文問大家一條思考題。時間係90年代初，你係一個一黨專政嘅獨裁領袖，不過你統治嘅地方，國際政治上已完全被孤立。多年來，有個離開不遠嘅敵對政府虎視眈眈，經常話要用武力去攻打你。而一路冇行動嘅原因，就係因為軍事上，你有花旗國做靠山。<br> 最弊，敵對政府統治嘅地方，經濟蒸蒸日上。雖然仲大落後，不過如果冇咗花旗國呢個靠山，喺未來絕對有能力成功攻打你。以前，花旗國會因為敵對政府信奉共產主義，無條件支持你。不過因為蘇聯瓦解，再會有幾耐嘅「無條件支持」，就冇人知。</p><p>以民主政制箍花旗</p><p>就係咁，如果你係呢個領袖，你覺得點先可以令花旗國繼續支持你？答案就係製造一個共產主義制度嘅相反，即係要尊重人民個人決定，體現方法就係走民主政制、自由市場路線。亦因為敵對政府都開始擁抱自由市場，令走民主路線嘅需要更迫切。<br> 從歷史當中，你相信穩定嘅民主政制，好多時都係有兩個政黨互相交替政權嘅社會。所以難題就係從一黨專政，點樣去到有兩個互相交替政黨嘅局面呢？仲有，如果選擇結束一黨專政，如何對付嗰啲將會阻撓改變嘅既得利益者？<br> 首先，為咗安撫啲執政黨嘅既得利益者，佢哋要相信，執政黨將會係兩個互相交替政黨嘅其中一個。之後，亦要令佢哋相信，就算冇政績嘅在野黨上台，都唔會「世界末日」。<br> 如果要執政黨嘅既得利益者，不但接受，更可能希望在野黨上台，最好方法就係將執政黨繼任嘅第二梯隊極度分化，同越廢越好。而在野黨就有個好好睇睇嘅人接任。不過，如何預防在野黨冇競爭對手？</p><p>第三梯隊抗執政黨</p><p>所以，分化執政黨嘅第二梯隊時，就需要同時提拔第三梯隊。方法最好就係搵第三梯隊，去整頓吓執政黨，一方面可以排除黨內惡習，又可以令第三梯隊喺人民心目中，同即將會面對失敗嘅第二梯隊，劃清界線。等在野黨第一次執政之後，第三梯隊就可以輪替。到第三梯隊上台嘅一刻，就應該出現一個花旗國會支持嘅兩黨互相交替政權。<br> 最後，仲要預防「個人崇拜」，點樣可以令自己喺第三梯隊上台嘅一刻，冇晒影響力、廢盡武功？因為就連作為領袖嘅你，都不能阻撓呢個進程，就應該冇人可以。李登輝係真正嘅政治家？只能等待歷史嘅判決。<br> <br> 網誌： http://phatdat.blogspot.com </p></body></html>