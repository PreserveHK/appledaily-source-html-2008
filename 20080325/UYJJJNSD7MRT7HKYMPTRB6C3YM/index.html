<html><header><meta charset="utf-8"><title>加料再戰　韓製平霸</title></header><body><h1>加料再戰　韓製平霸</h1><p>要數市場上價抵料齊嘅四驅SUV，我敢肯定除咗韓國Hyundai嘅Tucson2.0之外，就好難再有其他選擇！最近代理又運嚟08年新版，加入恒溫冷氣同真皮軚環呢啲豪華設備，售價卻依舊維持喺唔使17萬嘅水平，平霸再加料，以雙倍本錢迎擊對手。<br><br>記者：鄭達基<br>攝影：王文忠<br>模特兒：Helen（TheGroup）<br><br></p><p>天窗皮座要加錢</p><p>去年曾經接觸過TucsonBlackSportVersion，嗰陣佢全黑Look示人，已經覺得好搶眼，今次呢部08年新版就仲巴閉。雖然胎軨唔再係黑色，而變番傳統嘅銀色，但車身就以軍綠同炭灰做Two-tone顏色配搭，加埋有指揮燈嘅門邊鏡同埋金屬車頂行李架，望落即刻型仔晒。<br> 跳入車廂，最容易察覺到嘅改動係冷氣系統加咗恒溫功能。再望番駕駛席，原來連軚盤同波棍頭都改用真皮鑲嵌，觀感豪咗。不過，我試呢部嘅座椅係絲絨版本，若要換做皮椅就唔該畀多$8,000買LeatherPackage，而電天窗都要加多$4,600先有，若然呢啲都變埋標準配搭就仲啱心水囉！</p><p>匹數弱扭力搭夠</p><p>縱使外觀同車廂設備有唔少變動，但喺機械配搭上，Hyundai則無為Tucson2.0作任何改變。佢嘅動力核心依然係舊版嗰台2.0公升直4引擎，馬力輸出數值為142匹，用佢嚟驅動一部車身較重嘅四驅SUV，聽落似乎有啲難度，幸而最大扭力係18.8kgm，加上波箱係4前速+/-半自動款式，你大可改以手動操作嚟增強起步加速反應。當然，一套四驅系統都可以令車子喺任何路面都有好嘅循迹表現，即使面對迂迴不堪嘅大潭道都無問題！</p><p>新車速蘋<br>讚</p><p>．新增Two-tone車身顏色配搭，觀感好好多。<br> <br> ．加入恒溫冷氣系統，乘坐舒適度提升咗。</p><p>彈</p><p>．皮椅及電天窗都係Option配備，如果變成標準配備會更吸引。<br> <br> ．引擎喺運轉期間（尤其高轉時），噪音似乎大咗啲。</p><p>供款幫你計</p><p>首期：$16,200<br> 利率：5.5%<br> 年期：60期<br> 每月供款：約$3,098<br> 註：以上數據由代理提供並僅供參考。</p><p>HyundaiTucson2.0規格</p><p>引擎：1,975c.c.直4DOHC<br> 馬力：142ps/6,000rpm<br> 扭力：18.8kgm/4,500rpm<br> 傳動：4前速半自動波，四輪驅動<br> 尺碼：4,325×1,795×1,730mm<br> 軸距：2,630mm<br> 車輛提供：HyundaiHK（34288288）</p></body></html>