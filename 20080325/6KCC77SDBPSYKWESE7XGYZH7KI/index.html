<html><header><meta charset="utf-8"><title>凌志8速　同法拉利拍跳</title></header><body><h1>凌志8速　同法拉利拍跳</h1><p>凌志08重頭作ISF到港數周，上次《Car通》牛刀小試水貨右軚版，流於表面未盡興。今番向代理商借車慢慢試，本欲來回赤鱲角感受快放爆炸力，點知中途有架法拉利F430殺出挑機，正好畀凌志全球唯一嘅8速波箱有機會展示實力！<br><br>記者：徐影龍<br>攝影：譚盈傑<br>鳴謝：皇冠車行&#13;</p><p>寶馬M3打出新市場，令全球車廠驚覺，原來SuperCar結合豪華房車一樣大有作為，凌志ISF就係豐田踩界之作。早前已介紹過車櫳設備有幾豪華，今日集中報道引擎、波箱等全新科技嘅實際表現。<br> 中午在灣仔Showroom出發，穿過西隧後首度發力，由於屬左軚關係，筆者犯了不自覺偏右行之毛病，需花點時間適應，故一路上一個D波駛至荃灣。再入青嶼幹線，正係轉入最好玩嘅Manual操控嘅發力好時機。一轉入3波至3,600rpm時，入風口打開，提升瞬間爆炸力，情形類似Turbo、VTEC啓動，狂吼聲響恍如敲起戰鼓準備放手一鬥！&#13;</p><p>二十多秒的高潮</p><p>正當我在快線享受7、8千轉紅區轉波快感之際，一架法拉利F430猛然飆過，擺明挑機！拖低兩粒向前追，F430亦開始發力，就如馬場晨操，兩馬拍跳試圈速一樣。雙方互鬥扭力及爆炸力，頭段ISF稍遜F430，硬Keep住4波仍未能越過對手。十秒後遇到三線均有前車阻礙，此時ISF8速+/-波箱便發揮功效，0.1秒轉波反應令我更得心應手。相反F430收車、轉波反應明顯稍緩，兩次坐Box，不過隨即從後追上之氣勢仍相當嚇人。最後還是讓F430揚長而去，不過ISF嘅加速、拖波、收車之超強性能，仍叫人佩服。未敢斷言ISF能打敗M3王者地位，但絕對有實力跟BenzC63一爭高下。講明先，以上令人心跳嘅二十多秒拍跳，絕對安全沒超速。
</p><p>全車高科技</p><p>＊全球獨家真正8前速波箱，波段應付範圍超廣。<br> <br> ＊5.0V8引擎由LS600h改良，剔走混能系統，改為超硬盤頂。<br> <br> ＊三大智慧型駕駛模式，FixRangeMode令D波都可用軚盤撥片轉波。<br> <br> ＊制動系統由全球知名嘅Brembo設計，頭碟為14.2"及採用六活塞卡鉗，附設散熱孔，令煞車反應更靈敏。&#13;</p><p>規格</p><p>引擎：4,968c.c.V8<br> 馬力：423hp/6,600rpm<br> 扭力：51.5kgm/5,200rpm<br> 傳動：8前速SPDS半自動波箱，後驅<br> 0至100km/h：4.9秒<br> 查詢：皇冠車行（25119430）</p></body></html>