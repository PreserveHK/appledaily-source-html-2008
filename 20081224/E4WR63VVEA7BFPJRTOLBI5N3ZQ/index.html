<html><header><meta charset="utf-8"><title>聖誕消費 - 左丁山</title></header><body><h1>聖誕消費 - 左丁山</h1><p>星期日做冬，晚上到餐廳吃晚飯，嘩，逼到爆，夥計做到踢晒腳，淨係咁睇，唔覺得有甚麼金融海嘯噃，香港人仍然有消費力嘅，不過冇以前咁肯花錢啫，但遇上大節日，一樣願意使錢。<br> 飯未食完，家中老人家已經講到農曆年快至，要訂定位團年，明年年三十晚係○九年一月二十五日星期日，人人有假放，本應最啱團年，點知是日為執日，適值歲破，宜祭祀掃舍，當然不宜團年，反而一月二十四日星期六年廿九係定日，好日也，多事皆宜（通勝話忌癸亥、丁亥生人，即係話此兩年出生之人不宜）。信教之人當然唔信呢樣嘢，總之悉隨尊便，但相信明年一月廿四日之酒樓（如尚未歲晚收爐嘅話），又會客似雲來。<br> 前幾日碰到旅遊Ｈ，佢間大寶號高調派花紅四百萬，可見生意甚佳。旅遊Ｈ話香港人仍然有錢旅行，只不過今年聖誕與農曆年相距只有一個月，好多人選擇農曆年出外，故此聖誕出外旅遊人數，稍見遜色。旅遊Ｈ話：「幣值貶值地區，例如南韓，最受歡迎，農曆年南韓團已經爆晒額，至於去泰國，大家仍然驚驚哋，如果你唔驚嘅話，曼谷酒店抵住到極！」<br> 查吓日曆，如果在聖誕遠遊，假設一星期五天工作，要告假三日（十二月二十二、二十三、二十四），共請假三日可以放九日假（十二月二十至十二月二十八），但農曆年間，放假九天只須告假兩天（一月二十九、三十），有少少着數。既然如此。好吖，聖誕期間，大家留港消費，帶旺個市，有益本地經濟。不過大家唔係曾特首與唐司長，去工展會及銅鑼灣消費，未必須要用幾千至一萬元嘅。做高官現在似乎要做埋演員，出街用錢，要浩浩蕩蕩，叫埋記者隨行影相報導，真係難為了他，亦可能被人批評公開為幾個牌子/商店宣傳。但唔出嚟嘅話，又會俾人批評唔肯起示範作用！照計我哋香港人識得幾時使錢嘅啫，高官做騷，其情雖可感，實際未必有效。</p></body></html>