<html><header><meta charset="utf-8"><title>中環在線：AIG主席懶理美國國會 - 李華華</title></header><body><h1>中環在線：AIG主席懶理美國國會 - 李華華</h1><p>美國國際集團（AIG）由於承保數以百億美元計嘅信貸違約掉期（CDS），雷曼兄弟一宣佈破產，佢哋即刻唔掂，搞到要美國政府注資、借錢，加埋購入優先股，先可以保得住呢間美國保險一哥。AIG瀕臨破產，主席難辭其咎，最終政府決定委任利廸（EdwardLiddy）執番呢個爛攤子。<br> 不過，呢位新任主席雖然無份導致AIG要靠賒借度日，但口氣唔細。話說上星期四要同國會開會，仲要提交一系列資料，不過利廸接受CNBC訪問時就話，國會星期二先發信畀佢，話星期四要攞料，邊夠時間準備！佢仲堅持話自己冇企圖隱瞞國會任何嘢。結果點？會議咪順佢意延遲咗囉。</p><p>堅持發放巨額花紅</p><p>雖然利廸冇份拖垮AIG，但佢上任後堅持發放巨額花紅，留住優秀員工，華華只係擔心究竟要到何年何月，AIG至可以還清600億美金嘅巨債？</p></body></html>