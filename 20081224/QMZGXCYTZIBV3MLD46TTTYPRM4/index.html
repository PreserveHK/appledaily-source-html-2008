<html><header><meta charset="utf-8"><title>海嘯價競投愛駒<br>中環在線：夏佳理俾人截糊 - 李華華</title></header><body><h1>海嘯價競投愛駒<br>中環在線：夏佳理俾人截糊 - 李華華</h1><p>近日港股交投慘淡，噚日成交得番三百零億，創06年底以來新低。正所謂「生意淡薄，不如賭博」，華華噚日撞到港交所（388）主席夏佳理，佢話港交所成交少，相反馬會嘅投注額雖然都一樣跌，但跌幅就細好多。今個馬季，馬會投注額暫時只係跌咗5%，難怪夏佳理話：「如果港交所成交好似馬會嘅投注額只係跌咁少，咁就發啦！」</p><p>去滑雪唔諗住拉頭馬</p><p>噚晚六合彩又冇華華份，惟有寄望今個星期日可以喺馬場刀仔鋸大樹，發個聖誕財。咁蹺夏佳理名下兩隻愛駒「超班」同「聖河」都有參賽，華華第一時間最想知道主席準備好去拉頭馬未？點知主席話嗰日唔喺香港，會同屋企人出外滑雪咁話，所以唔會到場。兩隻馬贏面有幾大，咁就要再衡量吓。<br> 夏佳理係愛馬、識馬之人，做過一代馬王「翠河」嘅馬主，月中馬會搞嘅馬匹拍賣會，唔知主席有冇買到心頭好呢？聽夏佳理講，嗰次佢都有競投，不過俾人截糊，空手而回。佢話睇中隻馬成本價190萬銀，佢用200萬去投，諗住呢個時勢，應該買得到，點知有人出價220萬投咗。<br> 計華華話，對夏佳理豐厚嘅身家嚟講，三幾十萬都只係「碎銀」皮毛，既然睇啱心頭好，應該去盡啲，只係以20萬之差投唔到，華華都戥佢唔抵！<br> 李華華<br> mailto:LiWaWa@AppleDaily.com</p></body></html>