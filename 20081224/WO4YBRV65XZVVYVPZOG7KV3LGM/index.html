<html><header><meta charset="utf-8"><title>狂歡平安夜　眼睛過節：<br>商場掛住Show</title></header><body><h1>狂歡平安夜　眼睛過節：<br>商場掛住Show</h1><p>大時大節，使錢慶祝理所當然，不過，聖誕真係一個普天同慶嘅好日子，因為唔使錢都可以大把好節目！事關全城各大商場齊開Show，今年節目更加大堆頭又多元化，從華麗歌舞、驚險雜耍到藝術味濃嘅節目都有齊。今日就同你摷盡全城GoodShow，第一站，IFC！霸定頭位等開Show啦。<br><br>記者：黎頌詩<br>攝影：陳細權、楊錦文</p><p>今年GoodShow首選，要數中環IFC嘅「高空奇藝特技歌舞劇」。約30分鐘嘅表演內，有齊小丑把戲、歌舞同各種高空特技表演，分分鐘都好精采。全個Show由扮演賣火柴女孩嘅10歲Sorcha嘅動人歌聲揭開序幕，「動人」並唔係行貨用詞，現場所聽，又甜又悅耳。第一個高潮，係舞台上出現大氣球，裏面竟然有小丑玩雜耍，個個小朋友睇到碌眼張嘴。跟住唔好忘記要擔高頭，因為戲肉全部空中進行，表演者掛住嚟Show...off！專門玩燈柱嘅特技人NoahChorny喺燈柱頂大顯身手，但原來條燈柱係軟㗎！Noah嘅表演驚險但爆笑，係觀眾最多起哄聲嘅一環。最後由前索拉奇藝坊嘅踩鋼線大師壓軸，表演香港商場Show首見嘅高空踩鋼線，大家睇得有幾肉緊？睇相！不費分毫，可以睇到咁有份量嘅表演，難得！</p><p>地點：中環國際金融中心<br> 日期：12月24-26日<br> 時間：12:45pm、4:00pm及6:30pm<br> 查詢：22953308</p><p>肯肯舞夠香艷</p><p>要數節目最豐富，就肯定係九龍站嘅圓方。聖誕期內，商場各部份都有唔同表演，除咗必睇嘅主打節目：法國肯肯舞團表演外，仲有唔同嘅歌舞劇、特技同魔術等，可以話全日Show唔停。圓方嘅表演有個特別之處，就係氣氛明顯熱烈，肯肯舞本身無疑充滿熱鬧節日色彩，但表演者往往同觀眾距離接近，相信先係主因。嚟呢度享受節日氣氛，一定有驚喜。</p><p>地點：九龍站圓方<br> 日期：12月24-31日<br> 時間：3:00pm-8:30pm（各項表演的場地及時間可上網查閱 http://www.elementshk.com） <br> 查詢：27355234</p><p>最搞笑聖誕老人</p><p>聖誕老人RickyBaldwin同好拍檔北極熊布偶Pierre聯同一眾舞蹈員表演糅合默劇、舞蹈及歌曲嘅百老匯式歌舞，風格輕鬆爆笑。一樣冧晒小朋友。<br> <br> 地點：太古廣場<br> 日期：12月24-25日<br> 時間：5:30pm-6:00pm<br> 查詢：28448988</p><p>俊男美女音樂劇</p><p>澳洲舞蹈團表演百老匯式歌劇賀聖誕，今年嘅主題係時裝，所以團員都係Model身形嘅俊男美女。30分鐘表演，演出多套造型風格唔同嘅歌舞，視聽享受都滿分。<br> <br> 地點：太古城中心<br> 日期：12月24-28日<br> 時間：3:00pm、5:00pm及7:00pm<br> 查詢：25688665</p><p>浪漫玩泡泡</p><p>情侶必睇浪漫Show，帶領開Show嘅係幾個機動士兵，再配合水晶、燈光同音樂製造奇妙境界，最浪漫位係全場會噴出大量泡泡，好童真！不妨把握機會示愛。<br> <br> 地點：朗豪坊<br> 日期：即日-09年1月2日<br> 時間：6:00pm-11:00pm<br> （每小時00分及30分各一次）　<br> 查詢：35202800</p><p>文化氣息畫玻璃</p><p>世貿中心嘅Show就最另類，好有文化氣息。有女版村上隆美譽嘅韓國藝術家Nanan即場表演藝術創作真人Show，喺全商場嘅玻璃上掃上白色巨型畫作。作品已幾近完成，要睇？最後今天。<br> <br> 地點：銅鑼灣世貿中心<br> 日期：12月24日<br> 時間：1:00pm-5:00pm<br> 查詢：25764121</p></body></html>