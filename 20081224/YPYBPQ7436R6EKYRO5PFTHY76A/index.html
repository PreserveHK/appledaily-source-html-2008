<html><header><meta charset="utf-8"><title>狂歡平安夜　好玩倒數2：<br>老尖：Kubi仔陪過夜</title></header><body><h1>狂歡平安夜　好玩倒數2：<br>老尖：Kubi仔陪過夜</h1><p>講人氣鼎盛，尖沙嘴一定贏硬，上年平安夜足足有40萬人戙喺海旁等倒數，幾驚九龍半島會沉呀！今年雖然話經濟唔好，但話晒大時大節，點都要出街Hea吓先安樂嘅。EO2帶埋班靚女殺落尖東，喺燦爛燈飾下大玩無聊遊戲，一於Hea到夠鐘倒數為止，其間引嚟大小朋友趁熱鬧，遊戲無聊？好玩咪得囉。<br><br>記者：梁俊鵬<br>攝影：王文忠</p><p>買禮物等倒數</p><p>又係嗰句，倒數嗰十秒係好過癮好興奮，但等真正倒數前嗰千千萬萬秒，真係好難啃。一行六人殺落尖東前，點都要買番啲玩具仔消磨時間。大鑼大鼓掃聖誕禮物，途人見到群星巡舖，地氈式搜索禮物，只敢指指點點眼睥睥，唔敢熱情上前要求合照，都啱嘅，始終係人哋舖頭，買嘢唔應該咁高調。初頭，Eddie儼然以財政部主管自居，揸住$100懶係計Budget，其他人七嘴八舌，呢樣嗰樣樣樣都話買，最後決定各自為政，結果買咗堆唔知點玩嘅玩具，埋單又咁蹺剛剛好$100，意想不到咁默契十足。</p><p>玩轉尖東</p><p>歌星視聖誕檔期為年尾最後抓錢機會，邊有時間陪朋友倒數，不過眾人異口同聲話：「有機會嘅話，一定去尖東海旁玩，迫埋一班人倒數先好Feel。」OK，知佢哋忙，一於出發尖東嚟個倒數Rehersal，仲專登去帝國中心，喺古巨基設計嘅Kubi燈飾下面影幅開心大合照。初頭大家懶斯文，影影吓相EO2率先嚟料，一時逼三位嬌滴滴靚女Winnie、Winky同Angel玩紅綠燈，一時又拎出玩具喪玩，再唔係就無厘頭跳舞，最後仲拉埋聖誕老人影相，呢啲咪未到聖誕先興奮囉。雖然尖沙嘴中心要等到除夕先有倒數活動，不過尖沙嘴中心、帝國中心最就近麼地道公園，估計都會有大批市民於公園逗留睇燈飾，現場實有人自發性搞倒數，大家不如諗吓點樣早點迫入公園好過啦！
</p><p>《聖誕音樂雜耍巡遊》<br> 日期及時間：即日至12月28日8:30pm-10:30pm<br> <br> 《聖詩妙韻夜》<br> 日期及時間：即日至12月28日7:00pm-9:00pm<br> <br> 尖沙嘴中心、帝國中心<br> 查詢：27215489</p><p>難忘倒數<br>Eddie</p><p>今年EO2會去荃灣倒數，工作中度過。年年做完倒數Show，都要迫餐死先行到過隔籬街，不過非常有氣氛。</p><p>Winnie（黃麗虹）</p><p><br> 今年平安夜會去廸士尼，最難忘嗰次係由夜晚玩到天光，玩倒數睇表演，撐住對熊貓眼返屋企。</p><p>Winky（劉家麗）</p><p>年年都咁難忘，因為有朋友喺平安夜生日，特別多人同佢慶祝，越大班人玩就越開心，夠熱鬧吖嘛。</p><p>Eric</p><p>未入行前最鍾意喺平安夜行尖東海旁，無嘢㗎，淨係行嚟行去，想當年仲可以玩噴雪，不知幾興奮。</p><p>Otto</p><p>最難忘係玩交換禮物，有年平安夜，限定要買$100以下嘅禮物交換，最後我竟然收到隻活生生嘅蟹。</p><p>街訪心聲：最愛尖東區</p><p>九龍區倒數熱點<br>1.廣東道</p><p>今年已經係第九年搞「廣東道聖誕倒數StreetParty」，有台灣歌手S.H.E及林宥嘉到場一齊倒數，今年估計有30萬人次會參與，踏入聖誕節的一刻更會放煙花助興，想迫一迫沾上熱鬧氣氛一定要到。<br> <br> 查詢：21188666<br> 廣東道聖誕倒數StreetParty<br> 日期及時間：12月24日<br> 表演開始10:00pm<br> 倒數聖誕12:00mn</p><p>2.天星碼頭</p><p>其實只要有個大鐘，一定會引來想倒數的人群，所以你迫唔到埋海港城、廣東道，呢度一樣會有大把人陪你玩，再唔係在海旁玩一樣有氣氛。</p><p>3.朗豪坊大電視</p><p>朗豪坊商場入面當然有倒數活動，奈何入面一定迫到氣都唞唔到！所以不如吼實商場出面部大電視。</p></body></html>