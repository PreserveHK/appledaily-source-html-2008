<html><header><meta charset="utf-8"><title>中環在線：最後5隻紅底股　滙控中摩咒 - 李華華</title></header><body><h1>中環在線：最後5隻紅底股　滙控中摩咒 - 李華華</h1><p>上個月14號，華華講過港股得番9隻紅底股，但隨住恒指跌多升少，一個月都唔夠，家陣港股只剩番5隻紅底股，一隻手數晒。長實（001）、新地（016）、永亨（302）同港交所（388）已經跌出紅底股行列，剩低嘅5隻紅底股，唔係銀行股就係保險股，包括重磅藍籌滙控（005）、恒生（011）、永隆（096）、渣打（2888）同埋宏利（945）。</p><p>料60日內跑輸大市</p><p>咁究竟呢5隻紅底股，邊隻最有機會跌出紅底股榜呢？齋睇股價牌面，滙控最大機會，噚日佢嘅股價落到122.2蚊，係5隻紅底股中最低。咁都唔止，佢仲俾大摩嘅摩笛追魂索命。禮拜二大摩發表咗個「戰略研究報告」，預言滙控股價喺未來60日內跑輸大市，機會率有六至七成，原因係滙控近期股價已上升，削弱佢短期吸引力，家陣滙控股價仲企穩，都係多得美元強勢冚住咗英、美同亞洲經濟轉差嘅情況。大摩發表報告3日，滙控股價跌1.5%，都咪話唔邪！<br> 摩笛追魂，非同小可，最經典莫過於今年6月23號嘅港交所預言報告，當時大摩話市況疲弱，港交所嘅合理價應該低過100蚊，一語成讖，當日佢仲預言港交所未來15日會跌，結果港交所埋單跌8%。上個月初，大摩亦預言李國寶嘅東亞（023）未來45日會跑輸大市，家吓東亞股價跌近兩成，睇怕預言又會中。<br> 不過，大摩支摩笛亦偶有失手，好似7月初，佢預言內地航空股會喺未來15日下跌，結果預言落空，東航（670）、南航（1055）同國航（753）逆市升13%至20%。究竟今次滙控有冇機會逃出大摩摩咒，就要拭目以待。</p><p>大摩摩咒預言錄</p><p>日期：9月9日《中》　股票：滙控<br> 預言：未來60日跑輸大市　結果：跌1.5%*（12月4日到期）<br> <br> 日期：9月8日　股票：中糧控股<br> 預言：未來15日升　結果：跌6.5%*（9月29日到期）<br> <br> 日期：9月3日《中》　股票：中油化學<br> 預言：未來30日跌　結果：跌3.7%*（10月17日到期）<br> <br> 日期：9月3日《中》　股票：中化化肥<br> 預言：未來30日跌　結果：跌19.1%*（10月17日到期）<br> <br> 日期：8月1日《中》　股票：東亞<br> 預言：未來45日跑輸大市　結果：跌18.5%*（10月9日到期）<br> <br> 日期：7月9日　股票：東航<br> 預言：未來15日跌　結果：升13.1%<br> <br> 日期：7月9日　股票：國航<br> 預言：未來15日跌　結果：升20.4%<br> <br> 日期：7月9日　股票：南航<br> 預言：未來15日跌　結果：升16.3%<br> <br> 日期：7月4日《中》　股票：雅居樂<br> 預言：未來15日升　結果：升28.6%<br> <br> 日期：7月4日　股票：比亞廸電子<br> 預言：未來45日升　結果：跌29.0%<br> <br> 日期：6月30日《中》　股票：東風<br> 預言：未來15日升　結果：升11.1%<br> <br> 日期：6月26日《中》　股票：世茂房地產<br> 預言：未來30日跌　結果：跌7.6%<br> <br> 日期：6月25日　股票：中海油<br> 預言：未來60日升　結果：跌30.1%*（9月22日到期）<br> <br> 日期：6月23日　股票：冠捷科技<br> 預言：未來60日升　結果：跌35.8%*（9月18日到期）<br> <br> 日期：6月23日《中》　股票：港交所<br> 預言：未來15日跌　結果：跌8.1%<br> <br> *至今累積<br> 資料來源：大摩報告及彭博資訊</p><p>本港紅底股</p><p>‧永隆　昨收報（元）：144.2　年初至今變幅（%）：+51.0<br> ‧恒生　昨收報（元）：154.7　年初至今變幅（%）：-3.9<br> ‧滙控　昨收報（元）：122.2　年初至今變幅（%）：-7.2<br> ‧宏利　昨收報（元）：271.6　年初至今變幅（%）：-14.4<br> ‧渣打　昨收報（元）：199.8　年初至今變幅（%）：-31.3<br> 資料來源：彭博資訊<br> <br> 李華華<br> 電郵：mailto:LiWaWa@AppleDaily.com</p></body></html>