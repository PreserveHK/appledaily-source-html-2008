<html><header><meta charset="utf-8"><title>魚缸暴炒族：中藥暫難再急升 - 方星俠</title></header><body><h1>魚缸暴炒族：中藥暫難再急升 - 方星俠</h1><p>本周港股走勢可謂十分樣衰，雖然周一一度狂挾860點，但全周仍跌580點，收報19352，已跌穿去年8月17日奇迹日低位，H指更大煲，全周計急挫720點或6.7%，一萬點不保，收報9975。<br> 去到股場，好多散戶關心個市跌完未，其實近來洗倉潮湧現，明顯係大戶急於套現，市場資金一定有外流，現象不利港股。不少散戶買貨信心已失，才會無心買賣，不過，星俠認為，炒股「識驚」絕對係一件好事，目前步步為營總比胡亂衝撞為佳，畢竟這款市況太搏命去炒，只會隨時撞板。</p><p>績佳因素已反映</p><p>中國製藥（1093）公佈中期業績，純利升2.6倍，達4.4億元，生產成本雖上漲，但成績表無走樣，已算有交代。<br> 不過睇番中國製藥近月走勢認真麻麻，自7月初未能突破4元高位後，隨即展開單邊跌浪，一路被掟至本月初1.96元才曉得反彈，並築起上升軌收復部份失地，昨日股價一度升至2.56元，以2.45元平收，暫企於20日線以上。純走勢看，似已充份反映業績亮麗的因素，短線不易再大升，入市勿急，可待守穩2.30元水平吸納，目標3元，跌穿2元止蝕。<br> 方星俠</p></body></html>