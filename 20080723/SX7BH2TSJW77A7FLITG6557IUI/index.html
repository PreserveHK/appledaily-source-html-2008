<html><header><meta charset="utf-8"><title>專家對話：熊市小注賺波幅</title></header><body><h1>專家對話：熊市小注賺波幅</h1><p>港股市況沉悶，幸好恒指仍能守穩22500點，投資者或會開始對恒指會否反彈有質疑，但嘉賓認為持有正股的投資者不用擔心，因為市況感覺越沉悶，升幅或會越有驚喜。<br> <br> 沈：沈振盈　楊：楊慧玲<br> <br> 楊：悶市之下，好多散戶都搞唔清個市係唔係真係反彈，如果開始分注入市使唔使擔心？<br> 沈：其實揸住正股真係唔使驚，不過部份投資者太着重短期價格波動，無留意到好多股份股價已經去到合理價值區，只要筆錢唔係訓身，就算再買貨坐艇都唔使驚，因為熊市入面係要用小注資金去博波幅嘅；其實市況越係令大家無興趣，越係無咩作為嘅時候，個市就會唔覺唔覺咁升，就好似過去三日（以昨起日計）都已經升咗1500點，所以唔好俾個市況嚇倒。<br> 楊：呢個位好多人都唔敢買貨，嚟緊市況會唔會橫行居多？<br> 沈：我覺得唔會橫行，不過有啲關口位係值得留意，當恒指去到22600至22800點水位嘅時候，由於嗰度係上個月期指轉倉位，所以第一次番去時一定有阻力，不過如果突破呢個位，後市就會係好倉主導，結算位都會更加高，到時就可以對後市再睇高一線。</p><p>中鋁到熊三走一轉</p><p>美孚葉先生：我喺13蚊嗰時買咗中國鋁業（2600），點好？<br> 沈：去到呢個位可以持有住先，我相信熊市二期未完，亦會有反彈浪，我睇好恒指可反彈到26000甚至更高；但當恒指上到24000嘅時候，就要留意恒指仲有無力上，再睇埋當時市場氣氛，如果到時已經完成熊二開始無力，要去到熊三的話，到時可考慮走一轉，不過就一定唔係𠵱家止蝕。<br> <br> --中鋁沈振盈建議--<br> 建議買入價：-<br> 目標價：13元<br> 止蝕價：-<br> 時期：長期</p><p>中電信現價最抵</p><p>九龍塘林先生：今日有消息話中電信（728）會發債，點睇？<br> 沈：佢發債係因為佢哋覺得現股價偏低。睇番中電信個借貸比率唔算高，影響應該唔大。中電信去到一年前價位，加上流動電話巿場嘅增長未來仍會強勁，每年新增客戶增長個比率其實係好高。中電信長線睇一定唔止值呢個價，現價可能係未來3至5年內最抵買嘅價，或者係之後再見唔番嘅價，所以長線一定揸得過。<br> <br> --中電信沈振盈建議--<br> 建議買入價：4.35元<br> 目標價：-<br> 止蝕價：-<br> 時期：長期</p><p>收市後4:30pm</p><p>click入 http://finance.appledaily.com以webcam參與節目及收看 <br> <br> 歡迎phonein28698262暢談心得亦可email至mailto:finance@appledaily.com搶先貼股<br> <br> 今日嘉賓：</p></body></html>