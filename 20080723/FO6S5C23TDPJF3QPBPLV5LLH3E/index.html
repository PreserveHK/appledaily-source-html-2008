<html><header><meta charset="utf-8"><title>中環在線：光大唐雙寧俾員工辣㷫 - 李華華</title></header><body><h1>中環在線：光大唐雙寧俾員工辣㷫 - 李華華</h1><p>光大近幾個月發生咗單前職員訴訟案，據內地《金融時報》報道，光大旗下光大銀行西安分行前行長徐倫忠，向西安市蓮湖區人民法院提出訴訟，要求光銀撤銷對佢嘅開除處分，恢復工作，支付薪金同埋訴訟費。<br> 可能大家唔清楚事件來龍去脈，話說07年5月中，徐倫忠擅離職守，冇向總行請假，私自出境去澳洲，後尾光銀西安分行喺徐倫忠貸款審批中，發現一筆1.19億銀人仔嘅不良貸款，損失咁大，光銀總行就開除徐倫忠。<br> 家吓徐倫忠向光銀提出訴訟，現任光大集團、光大銀行兼本港上市光大國際（257）董事長嘅唐雙寧，對於徐倫忠提出訴訟呢件事梗係㷫啦。<br> 據報道，唐雙寧曾先後三次批示呢單徐倫忠訴訟，指受理呢單訴訟本身就係一個「天大的笑話，不能手軟，要向當地政法委滙報」，指示部門要「主動出擊，商司法機關依法處理」，要畀社會一個負責任嘅交代咁話。</p></body></html>