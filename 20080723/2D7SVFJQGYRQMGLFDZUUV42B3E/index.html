<html><header><meta charset="utf-8"><title>中環在線：師奶撐領匯 - 李華華</title></header><body><h1>中環在線：師奶撐領匯 - 李華華</h1><p>領匯（823）呢個多月嚟，股價由19.66蚊跌到噚日得番17.34蚊，喺咁嘅波動市，跌一成幾其實唔算多，企得咁硬淨原因好多，其中一個原來係有班diehard粉絲──師奶兵團撐住。<br> 噚日領匯搞記招兼祝捷會，佢哋同創興銀行（1111）出嘅聯營信用卡，自上年10月發卡至今已超過12388張，創興業務運作處總經理陳凱傑話，呢個發行量比創興其他聯營卡高20%，唔少申請人係屋邨師奶，不過佢冇數據喺手，講唔到師奶佔幾多。<br> 其實大家都明嘅，領匯旗下商場主要係大型屋邨，去是但一個場行一轉，就知師奶顧客有幾多，而唔少師奶都係家中財務大臣，買餸打斧頭加埋私己錢，山大斬埋有柴。<br> 難怪陳凱傑話呢類客分分鐘好有錢，所以即使師奶冇入息證明，都特設批核程序畀佢哋，始終大客嘅生意點可以唔做？</p></body></html>