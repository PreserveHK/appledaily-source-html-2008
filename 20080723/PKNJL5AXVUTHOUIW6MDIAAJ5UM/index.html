<html><header><meta charset="utf-8"><title>中環在線：鄧聲興回應婚外情傳聞「我同老婆分開咗」 - 李華華</title></header><body><h1>中環在線：鄧聲興回應婚外情傳聞「我同老婆分開咗」 - 李華華</h1><p>近期股市雖然大反彈，但日日gapup，散戶難玩。中環金融圈啲老友寧願關心八卦新聞多過股市。噚日嘅熱爆話題梗係出名青靚白淨、好識保養皮膚嘅股評人鄧聲興（Kenny）背住結婚十幾年嘅老婆，大搞婚外情嘅傳聞啦，女友仲係24歲青春無敵嘅財經公關。<br> 華華噚日傍晚打電話搵到鄧聲興，之前仲預咗俾佢快快冚線，唔會正面回應。點知佢心情出奇地靚，話大半年前已經同老婆Angela分開咗，𠵱家同財經公關Maggie正式拍拖，就係咁簡單。<br> 期間，鄧聲興講嘢冇口震震，冇𠵱𠵱哦哦；亦都冇快快收線，絲毫冇迴避之意。對於有雜誌大爆，鄧聲興幾年前曾經同一位前電視台女記者拍拖，搞過婚外情，佢冇承認亦冇否認，只係承認識佢，已經好多年冇聯絡呢名女記者。有冇搞婚外情，真係當事人至知。<br> 事實上，散戶或者喺金融圈工作嘅人，唔多唔少都應該識得鄧聲興，佢今年38歲，做咗股評人十幾年，經常喺報紙寫專欄、上電視台同電台講股，散戶經常問佢攞貼士。基本上，佢份人十分隨和，對傳媒有求必應，又唔講人壞話，與傳媒、同行關係好。<br> 財經界唔少人都知佢老婆Angela係一位小學教師，兩人關係良好，基本上，你傾開偈問吓佢同老婆嘅嘢，佢都會講，冇乜所謂。不過，佢之前就冇同人提過同老婆分開嘅事，無端端因為性格不合而分開，真係世事難料。<br> <br> 電郵：mailto:LiWaWa@AppleDaily.com</p></body></html>