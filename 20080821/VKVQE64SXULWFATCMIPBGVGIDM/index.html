<html><header><meta charset="utf-8"><title>網上直播奧運 - 左丁山</title></header><body><h1>網上直播奧運 - 左丁山</h1><p>有朋友來電話通知，《信報》網站曾出現一位署名「左丁山」嘅網民，對時事發表意見，朋友問：「是否你嫌GG細語太少字，唔夠你寫，要到《信報》網站發表意見？」<br> 左丁山當然立即否認，本人從來冇在其他地方以左丁山之名發表過專欄或月旦時事。左丁山只在《蘋果日報》獨家發牙痕、寫幾句啫，《信報》網站論壇上之左丁山，與《蘋果日報》GG細語之左丁山，係兩個完全不同嘅人。別人要用左丁山呢個筆名，都唔知係擦左丁山鞋還是有意誤導，管佢唔到。<br> 講開網站，左丁山後知後覺，前日先至識得登上2008.i-cable.com睇奧運新聞、圖片及直播畫面，自己懶醒，打電話畀有線電視肥佬C，恭喜佢做得好，點知肥佬C話：「你𠵱家先知道我哋有好嘢？我哋已累積得到一億點擊咯噃，串流影片發放超過一千萬段㖭，你背啲喎。」咁又係，講畀秘書聽，秘書話佢已經喺公司睇咗一個禮拜，驚左丁山話佢蛇王，唔敢出聲啫，肥佬C又來電告知，睇有線網站之外，高清電視台直播好多節目，例如佢買唔到飛入沙田馬術場，就在屋企睇高清電視嘅馬術直播，睇到馬匹與選手嘅動作，絲毫畢現，十分精彩。左丁山在馬術場咁多日，知道好好睇，但有啲乖巧動作，確係睇電視近鏡更加美妙。之不過，現場氣氛好唔同，各國在港僑民手揮國旗吶喊之熱烈氣氛，坐在屋企電視機旁邊無法感受得到。在現場亦清楚知道，晚上原來有好多航機經過馬場上空往大嶼山降落，飛機聲有時好嘈，容易嚇親在比賽中之馬匹，此乃沙田馬術場之缺點。不過咁，香港地方咁小，地皮咁貴重，唔在沙田舉辦馬術賽，仲有邊度可以？香港特區政府更加唔可以學習北京，指令飛機停飛及限制國際航機班次，冇符！總之馬匹受驚嚇之機率均等，各安天命可也。<br> 睇電視轉播之一個唔好處，就係評述員唔掂，如《蘋果》娛樂版所言，成日講廢話，時時講「好勁呀」，「好厲害」，「好嘢」之類，用詞貧乏。肥佬C話佢哋網上直播京奧閉幕禮，會推出一個原汁原味無香港評述嘅「無肺話版本」，叫左丁山千萬留意。</p></body></html>