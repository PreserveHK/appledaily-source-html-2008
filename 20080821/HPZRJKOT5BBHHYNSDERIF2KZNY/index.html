<html><header><meta charset="utf-8"><title>楊傳廣第二 - 左丁山</title></header><body><h1>楊傳廣第二 - 左丁山</h1><p>賓架Y與副手賓架C請食午飯，約在鏞記八樓之YungClub，成層樓間隔為私家房，有大有細，地方雅致，中式裝修甚為養眼，食物當然係鏞記供應啦。<br> 見面時間為下午一時正，當時已知道劉翔因傷退出奧運百一米跨欄賽，同聲嘆息。中國今年穩奪奧運金牌榜冠軍，得金牌數目破歷史紀錄，但劉翔攞一塊金牌，幾乎等於所有其他運動員之金牌總數，其份量之重，史無前例。全世界都話劉翔身負整個民族之希望，十三億人之付託，佢未出場開跑就已經退出，唔震動全球就怪。BBC即刻話劉翔退出，係newsoftheGame，比費比斯攞八面金牌更轟動。<br> 與賓架食飯，話題本來係次按，信貸緊縮，經濟情況等等。賓架Y話大家怕晒借錢出街，同業拆息市場（inter-bankmarket）事實上已不存在，長錢免問，短錢至有商量，銀行謹慎到不得了，所以佢認為股市上升，方是異態，跌市才是常態。銀行閂水喉嘅時候，股市邊度有資金炒上去呀？<br> 賓架Y所言有理，但我哋講講吓，話題又回復至劉翔身上。左丁山算係烏鴉口，上星期曾對記者G講：「劉翔壓力太大，恐怕會成為楊傳廣第二。」記者G年紀輕唔知楊傳廣係邊個，唯有向佢解釋一番，上星期（八月十四日）馬術賽之盛裝舞步賽有一位日本選手，今年六十七歲，一九六四年第一次參加東京奧運，就正是楊傳廣因傷敗走東京之年，見到呢位老先生出場，令人特別想起楊傳廣之失敗，令至香港市民沮喪之情況。當年楊傳廣背負華人世界之壓力，今見劉翔之壓力更大，大到足以令佢崩潰。<br> 飯後回到辦公室睇NOW，見到教練孫海平在記者會上哭不成聲，令人心酸。孫教練一手提拔劉翔，將佢訓練成才，但恐怕內地憤青只會記得劉翔chicken-out奧運之事，孫教練將會鬱鬱難言，水洗唔清。教練話劉翔六、七年來，即使在雅典奧運都係帶傷上陣，足部、腿部皆有傷。既然如此，為何不休息一段長時間，徹底根治？唉，劉翔有唔出場嘅自由咩，正如當年楊傳廣。&#13;</p></body></html>