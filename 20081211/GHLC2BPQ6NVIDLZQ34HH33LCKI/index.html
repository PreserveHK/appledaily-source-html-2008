<html><header><meta charset="utf-8"><title>港產小白NetBook<br>貼紙拉花變MacBook</title></header><body><h1>港產小白NetBook<br>貼紙拉花變MacBook</h1><p>NetBook呢期潮人必買！但數嚟數去，大家只係識華碩或者HP，想玩勁Config平機?原來仲可以考慮港產MetalWearPeeCeeMini，佢勝在激輕（1.26kg）激大（120GB），平平無奇嘅設計更可任你惡搞一番，加張蘋果同銀色貼紙，咁就反串變MacBook！<br><br>記者：陳國輝<br>攝影：陳盛臣<br>Model：Cody</p><p>WebCam通街Chat</p><p>好多人揀NetBook，都極關注佢係咪採用快速嘅SSD硬碟或者SuperWideLCD。老實講，內置SSD成本咁貴，就算少少哋行60GB價錢都唔平，加諸LCD耗電量驚人，萬一嚿鋰電食佢唔住，隨時用粒半鐘就要打柴！呢款PeeCeeMini規格唔算好強，佢採用ATOM1.6GHz處理器及1GBDDR-2記憶體，新機落地，BootOS速度約30秒內，表現都唔算失禮；不過電池容量僅為4-Cell4400mAh，比大部份行緊6600mAh或以上嘅機種來講，明顯輸蝕晒！但都玩到4、5個鐘。<br> 但轉頭要讚係內置一枚WebCam，即使係極普通嘅30萬像素，但NetBook玩家通常因長期流連街外，佢哋對VideoChat的需求更大，無論用MSN抑或傾長途電話，呢項分唇絕對實用。</p><p>120GB食歌影兩味</p><p>鬥續航能力固然不及大牌子NetBook，但原來多媒體分唇一啲都唔弱！除咗內置Web-Cam玩Face-to-Face，PeeCeeMini仲內置120GBSATA硬碟，用嚟儲存文字資料肯定夠用有突；然而對公幹人士來講，十幾粒鐘長途飛機勁辛苦，如果可以預先抄定幾套「買飛佛」電影，或幾萬首MP3歌入電腦，你話開心幾多呢！再者，佢採用10.2吋闊屏幕，也比現時見慣嘅NetBook稍大，總體感覺，呢部機似乎主力攻娛樂喎！</p><p>$200轉MacLook！</p><p>既然大家經常將白色機當日系機看待，倒不如玩盡啲，自發功玩DIY，將港產PeeCeeMini改成潮界機神──MacBookmini！過程簡單，俾人改都係花20分鐘左右，如果你想試吓，約$200有交易！</p><p>STEP1</p><p>先用清潔劑抹亁淨機身，再用膠紙黐走表面塵粒。</p><p>STEP2</p><p>METALWARE貼紙Logo，原來用指甲即可輕易刮走。</p><p>STEP3</p><p>用一張具金屬質感嘅貼紙，為電腦度身同剪裁。</p><p>STEP4</p><p>貼好面層之後，再俾多條貼紙喺側邊「補妝」。</p><p>STEP5</p><p>買iPhone或iPod跟機會送蘋果Logo貼紙，貼埋上去。</p><p>STEP6</p><p>捽走貼紙內氣泡，咁就成部MacBookmini大功告成！</p><p>Profile</p><p>處理器：IntelAtomN2701.6GHz<br> 作業系統：WindowsXPHomeEdition<br> 記憶體：1GBDDR-2<br> 硬碟機：120GBSATA<br> 屏幕：10.2吋<br> 電池：4-cell4400mAh<br> 介面：3合1讀卡器、3組USB2.0、VGA、LAN<br> 體積：263×184×34.5mm<br> 重量：1.26kg<br> 查詢：NewConcept（36902069）</p><p>chumby上網寄生物</p><p>電腦新潮流！係反璞歸真；睇見NetBook逐步好賣過全功能Notebook，就知大家終於明白「電腦只須夠用」呢個大原則！<br> 日本將推出一隻叫chumby嘅上網寄生物！齋睇Spec，350MHzARM處理器、64MBRAM/ROM、Wi-Fi上網，配3.5"彩色觸屏，格局好似PDA；不過對唔住，佢完全無獨立能力！你一定要先上chumby官網登記，然後預先訂閱Widgets頻道，咁以後你部機只要用Wi-Fi一連上網，咁佢就會不斷Update資訊。暫知chumby開台已有過千條頻道，實用嘅好似有路透社新聞、網上電台同世界天氣等。不過最方便佢仲連上eBay、Gmail、Facebook等，想Check住電郵？昅實Bid價上落？甚至朋友有無Send相畀你？即知！<br> <br> 網址： https://www.chumby.jp/store/index.php </p></body></html>