<html><header><meta charset="utf-8"><title>股路縱橫：港股大超賣伺機博反彈 - 郭兆誠</title></header><body><h1>股路縱橫：港股大超賣伺機博反彈 - 郭兆誠</h1><p>港股跌穿上次低位，繼續尋底，恒指在14000大關前急煞車，曾低見14038，大跌超過1000點，收市14266，跌774點，跌幅5.1%；H指收6700，大跌566點，跌幅7.7%。期指尾段再插，低收14106，又變番低水160點。<br> 恒指跌穿本月10日低位14398，即急挫300多點，阿根廷據報「出事」，日本股市急挫，加上日圓大強勢，升穿100大關，市場人心惶惶，恒指再創3年以來新低，最攞命係市場又有嚇人消息，話繼中信泰富（267）之後，又會有公司自行引爆「中咗招」，市場杯弓蛇影，令到唔少大公司都出現恐慌拋售。至於中信泰富，就5元大關不保，收4.91元，再跌24.6%。<br> 坦白講，我哋呢一代股民，冇一個經歷過今年金融海嘯咁驚嚇嘅場面、咁淒厲嘅衝擊，指數單日跌親都話幾百至一千點，而股價跌十幾廿個巴仙亦係閒事，細價股唔出奇，好多大價股亦如是。唔少大價股同實力股，跌到今時今日，同高位一比，足足唔見咗八九成。換着係往日，跌到咁殘，正係入市嘅好機會；但今時唔同，遍地地雷，點知邊一間公司冇做錯事？</p><p>恒指低250日線41%</p><p>大市再尋底，風高浪急，跌幾多，冇得計，但大市在短短一個月內，由19869跌到14038，跌幅成30%（唔少股票更大跌5至7成），即使後市睇淡，亦唔能夠排除先反彈後再跌嘅可能性。<br> 上月18日，恒指最低16284，比當日250日線（24695）低34%，大大超賣，兩日後，恒指急彈上19869，大升3585點。本月10日，恒指14398，比250日線（24254）低40.6%，兩日後彈上17141，升2743點。<br> 噚日，恒指最低14038，拋離250日線（23848）41.1%，又再大超賣，雖然跌勢未止，但急彈亦會隨時出現，估計恒指會升番2500至3000點。<br> 有危先有機，未來的一兩個禮拜，將係博反彈大好機會，但求神拜佛，千祈唔好踩到「地雷」，好多股價已大跌嘅實力股同中資股，例如中煤能源（1898）、中國遠洋（1919）、中國海外（688）、首長國際（697）、建設銀行（939）等，都可考慮。<br> 郭兆誠</p></body></html>