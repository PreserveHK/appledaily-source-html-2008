<html><header><meta charset="utf-8"><title>中環在線：中燃自爆負債安撫股民 - 李華華</title></header><body><h1>中環在線：中燃自爆負債安撫股民 - 李華華</h1><p>中信泰富（267）單嘢，搞到市場對上市公司失晒信心，本嚟已經人心不穩，家陣更加風聲鶴唳，咁上市公司要穩定人心，真係要出多幾分力，除咗得把口安撫股民，率先披露公司負債情況，都係實用又有效嘅方法。好似中國燃氣（384），噚日出通告主動披露財政，仲仔細列明負債情況，等班股東唔使擔心。<br> 通告除咗講一大堆未來發展，嚟緊會有幾多進賬（即係話經濟唔好，佢哋都依然財源滾滾）外，亦特別提到「集團財務狀況穩健，截至08年10月20日手頭現金約為16億港元」。不過呢一刻，股東最關心嘅已經唔係公司搵到幾多錢，而係欠人幾多銀囉。</p><p>有開發行水喉射住</p><p>中燃話佢哋有國家開發銀行照住，應承喺5年內，提供200億人仔信貸額支援，期限有成11或15年咁長，而美元貸款亦係4到9年期嘅長期貸款。即係話「未來3年內集團無還貸壓力」，股東請放心！</p></body></html>