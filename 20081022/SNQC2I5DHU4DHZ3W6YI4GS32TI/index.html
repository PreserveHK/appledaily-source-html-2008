<html><header><meta charset="utf-8"><title>隔牆有耳：曾鈺成唔守諾言 - 李八方</title></header><body><h1>隔牆有耳：曾鈺成唔守諾言 - 李八方</h1><p>「疑似中共黨員」曾鈺成角逐立法會主席時，向議員承諾一旦當選，會落實「三不」做法，即「不發表政見、不投票、不參與黨團」，點知當選後唔夠九日，佢照舊主持亞視時評節目《你有理講》，講過唔算數令泛民議員嘩然，質疑佢「三不」外仲有一「不」，就係「不守承諾」。廿幾個泛民議員噚日去信曾鈺成，要求佢遵守諾言。<br> 亞視呢個節目以前清一色親政府人士主講，收視如何，唔使八方多講，後來亞視換咗老闆，先開始搵泛民人士發表意見，社民連毓民話，曾鈺成做呢個節目嘉賓主持，月旦時事，事實上好難令人認為佢做主席真係公平公正。</p><p>劉健儀促效法范太</p><p>自由黨代主席劉健儀亦話，曾鈺成既然身為立法會主席，就唔應該再主持評論時事節目，佢指范太初任主席時，亦曾回應時事或政治議題，後來受到批評，決定封口唔講，多年下來終於建立中立形象，曾鈺成應該效法。<br> 曾鈺成噚日回覆議員時話，競選立法會主席時，曾承諾不論在議會內外都唔會發表可能引起辯論嘅意見，他會再三思量，稍後回覆議員係咪封咪。</p></body></html>