<html><header><meta charset="utf-8"><title>臘腸先蒸後攤最易劈</title></header><body><h1>臘腸先蒸後攤最易劈</h1><p>終於都北風起，最好梗係食臘味，不過齋食臘味感覺肥膩，所以我就最鍾意加入蔬菜一起炒，點知臘腸切片後，次次都炒到散開變肉碎，未食已扣晒賣相分！請教怪師傅：「臘味蒸完，攤凍先切片，一來易切，二來唔會炒到散開晒！」趁北風未走，今晚一於炒多次！<br><br>記者：趙珮倩<br>攝影：陳盛臣</p><p>今日煮腦　12:30pm</p><p>怪師傅（怪師傅烹飪工作坊負責人）<br> <br> 入行三十多年，07年考獲全國認可中式高級麵點技師證書，全港暫時只有七人考獲此等級。<br> <br> 菜式：<br> 欖菜豆芽凍豆腐<br> 荷豆炒臘味<br> 椰汁桂圓綠豆爽<br> 富貴平安</p><p>荷豆炒臘味</p><p>製作難度：★★☆☆☆<br> 0hr20min<br> <br> 臘味一般已加入多種調味醃製，炒過耐的話會很易燶。</p><p>材料</p><p>荷蘭豆4両、中芹1條、紅椒（切絲）1/2隻、蒜茸/薑絲/蒜頭各少許、臘腸/膶腸各1條、臘肉1両、水1杯<br> <br> 調味料：生抽1茶匙、糖1/2茶匙、花雕酒1茶匙、生粉水適量</p><p>做法</p><p>1.臘味大火蒸約15分鐘後切片待用。<br> <br> 2.起鑊爆香蒜茸、蒜頭及薑絲，下荷蘭豆、中芹、紅椒絲及水，冚蓋煮1分鐘。<br> <br> 3.加入調味料及臘味炒勻，下生粉水埋芡即成。</p><p>貼士</p><p>切臘肉時要起皮，連皮食會十分之韌。</p><p>富貴平安</p><p>製作難度：★★★☆☆<br> 0hr20min<br> <br> 老少平安的升級版，將桂花魚起肉，鋪上豆腐鯪魚肉上，記得豆腐和鯪魚肉要分開調味，不然鯪魚肉會起膠不易拌勻。</p><p>材料</p><p>桂花魚片1條、鯪魚肉2両、布包豆腐2件、蒸魚豉油適量、油2茶匙<br> <br> 鯪魚肉調味：鹽1/4茶匙、糖/生粉各1茶匙、水2茶匙、胡椒粉/麻油各少許<br> <br> 豆腐調味：蛋白1隻、雞精1/2茶匙、葱粒/芫荽碎各適量、生粉3茶匙</p><p>做法</p><p>1.先將鯪魚肉加入調味拌勻，豆腐加入調味拌勻，再與鯪魚肉拌勻放置碟上。<br> <br> 2.將桂花魚起肉片，鋪放在豆腐鯪魚肉上，開大火隔水蒸約12分鐘至熟。<br> <br> 3.灒熱油，淋於豆腐鯪魚肉上，最後下蒸魚豉油即可。</p><p>貼士</p><p>桂花魚肉切忌蒸太久，否則容易變老身，食落嚡口。</p><p>欖菜豆芽凍豆腐</p><p>製作難度：★☆☆☆☆<br> 0hr10min<br> <br> 點解冬天仲食冷豆腐？因為怪師傅是山東人，當地人最鍾意冬天食冷盤，尤其是黃豆類食品。</p><p>材料</p><p>蒸滑豆腐1件、欖菜2湯匙、大豆芽菜/肉碎各1両、鹽/糖/胡椒粉各少許</p><p>做法</p><p>1.豆腐切件置碟上。<br> <br> 2.肉碎下鑊炒熟，再加入芽菜、鹽、糖、胡椒粉炒熟，淋於豆腐上。<br> <br> 3.最後放上欖菜即成。</p><p>貼士</p><p>芽菜落鑊後一定要大火煮，如用中火或細火煮熟會容易出水。</p><p>椰汁桂圓綠豆爽</p><p>製作難度：★★☆☆☆<br> 0hr60min（不計浸綠豆時間）<br> <br> 天氣亁燥，怪師傅教大家做一個好清甜的糖水，緊記浸綠豆時不可心急，一定要浸透身，否則好難蒸得腍。</p><p>材料</p><p>桂圓肉1両、椰漿400毫升、去皮綠豆1両、熱水500毫升、冰糖1湯匙、生粉水適量</p><p>做法</p><p>1.綠豆浸水約水4小時，隔水蒸20分鐘備用。<br> <br> 2.桂圓肉切碎用熱水浸約1小時，加入椰漿煮滾。<br> <br> 3.下綠豆略煮後加入冰糖，待糖溶解後下生粉水埋芡即可。</p><p>貼士</p><p>桂圓肉較甜，要用熱水浸出味，煲出來的糖水才不會過甜。</p><p>網上重溫</p><p> http://cooking.appledaily.com </p></body></html>