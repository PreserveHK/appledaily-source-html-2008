<html><header><meta charset="utf-8"><title>中環在線：渣打CEO話《蘋果》"oneofthejoyofHK" - 李華華</title></header><body><h1>中環在線：渣打CEO話《蘋果》"oneofthejoyofHK" - 李華華</h1><p>一場金融海嘯，令全港銀行從業員由天堂跌落地獄，唔少加入咗失業大軍，高唱入雲嘅裁員聲已取替聖誕鐘聲，四處響起。不過，銀行係百業之母，始終要留住人才，繼續上路，所以唔少派完大信封嘅銀行，轉頭又對無被叮走嘅員工派甜頭，算係年尾安慰獎。</p><p>裁員聲中「安慰獎」</p><p>好似上星期一，渣打集團（2888）行政總裁冼博德飛咗嚟香港，喺金鐘港麗酒店同中高層員工舉行年度聖誕party。會上佢欣然公佈為慶祝明年渣打150周年，超過5000員工會有一日有薪生日假。呢位渣打二哥仲好風趣咁話，渣打員工可以收到呢份禮物，睇怕都要「多謝《蘋果日報》」。<br> 何解？皆因今年7月底，本報報道，渣打香港正諮詢員工對享有牛一假嘅意見，咁筍嘅福利，問勻全世界都唔會有打工仔反對，所以《蘋果》喺小心求證大膽假設下，預期諮詢工作順利結束後，明年推行機會極大。</p><p>報道成真皆大歡喜</p><p>冼博德仲語帶雙關咁話，《蘋果》係城中喜悅（oneofthejoyofHongKong），事關佢哋「有時會報道啲正確嘅事實」，有時會報道啲好值得成真嘅事實（factsthatitwoulddelighttobetrue），有時更會走得快過人哋個大腦，等睇完報道嘅人，會猛然認同話：「條橋好正，應該將佢變成事實」，渣打有薪生日假就係例證。<br> 年僅44歲嘅冼博德，係渣打歷來最年輕CEO，02年加入渣打，4年後升為集團二號揸fit人。喺城中有啲人眼中，《蘋果》係有毒資產，唔係驚喜，呢位二哥嘅演詞，華華都覺得受寵若驚。<br> <br> mailto:LiWaWa@AppleDaily.com</p></body></html>