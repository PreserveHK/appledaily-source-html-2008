<html><header><meta charset="utf-8"><title>中環在線：兩大賭王密謀合作？ - 李華華</title></header><body><h1>中環在線：兩大賭王密謀合作？ - 李華華</h1><p>噚日理大搞咗一場呂志和樓命名典禮，答謝和叔大手筆捐咗3000萬港紙。主角當然有嚟揭牌，仲帶埋太太同四個仔女嚟高興一下，唯一美中不足，可能係長居美國嘅二仔耀南未有蒲頭。<br> 不過，最令華華驚喜嘅係，賭王何鴻燊現身恭賀呢位「後起」賭王，兩大賭王仲雞啄唔斷，傾偈之餘又影咗多張握手大合照，雖則話同行如敵國，但唔代表私底下做唔到朋友嘅。<br> 燊哥仲同華華講，大家都係中國人，「我哋好合作㗎」。路邊社消息話，和叔同燊哥相識多年，兩人本身都係理大顧問委員會成員，今次係由和叔誠邀燊哥嚟嘅。<br> 馬交傳緊金沙會炒多千幾二千人，燊哥聽到之後唔多高興，好真誠咁話，佢當啲夥計係寶貝，唔捨得炒佢哋，捱得住一定唔裁，跟住仲話係啲美國人先會咁做喎。</p></body></html>