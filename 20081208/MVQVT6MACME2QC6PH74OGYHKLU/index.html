<html><header><meta charset="utf-8"><title>轆Book：全港8部限量<br>CaymanSSport　波子抵買</title></header><body><h1>轆Book：全港8部限量<br>CaymanSSport　波子抵買</h1><p>「限量」呢個詞魅力驚人，舉凡任何商品加上此二字，即時升價十倍，勢估唔到嘅係Porsche推出嘅限量CaymanSSport，車身配備多個「獨有」標籤，全球量產700部，香港僅得8個配額，照計車價應該飆到上天，點知佢同普通版CaymanS價錢只差不到十萬！單係四條19吋SportDesign黑軨都要呢個價啦，名牌都無開天殺價，有道義，雖然過百萬，都真係抵買！<br><br>記者：梁美甜<br>攝影：陳盛臣</p><p>聖誕前揸得走</p><p>N個月前，同黎耀祥做訪問，祥仔心水DreamCar亦係Cayman，原因係：青蛙眼自小就係大家心目中嘅Supercar！無錯，大大對頭燈向來就係Porsche標記，就算係全球限量版700部嘅CaymanSSport，都係保留系列風格，再加上911GT3RS外形設計而成，每部車都配有標記顯示係700部入面第幾部車，拍照嘅就係第63部限量版，矜貴咪就係咁之嘛！<br> 第一眼見到橙色CaymanSSport仲以為係GT3RS，望真啲車側拉花Logo寫住CaymanS至知係車有相似，拍照當日嘅係黃色，相對於GT3RS嘅招牌橙同綠色，係無咁易誤導人囉！CaymanSSport亦有提供橙、綠兩種色。喺限量又有配額嘅情況下，代理言明聖誕前可以揸得走，即係，唔使等到頸都長，有買趁手！</p><p>獨有Sport版氣喉</p><p>見到Supercar，唔多唔少都有種踩油聽引擎聲嘅慾望，插匙踩油門，「隆隆」聲響徹整個陳列室，聲音大而雄渾，響亮而順滑，好聽！或許係專為Sport限量牌而設計嘅中置雙圓氣喉至有，樣靚聲「甜」都可以用喺跑車身上。<br> 由於車身設計仿照911GT3RS特徵，因此外形上加有多個黑色細節，19吋黑色SportDesign輪胎鋁圈、黑色側鏡、兩側黑色進氣口、黑色內裝設計組合，以及有別於CaymanS版嘅中置雙梯形尾喉，改而換上Sport版獨有嘅Sport雙排氣系統，中置雙圓啞銀色尾喉設計，據講，就算你有任何Porsche型號車款，肯額外加錢改配都唔得，因為呢個設計係「OnlyFor」限量Sport版。Sport版副偈同CaymanS一樣，係3.4公升水平對卧引擎，經調校後引擎比CaymanS嘅295匹多出8匹，馬力輸出達303匹，配備Porsche嘅PASM主動懸掛系統，性能強悍。內裝亦加裝有SportChrono套裝同埋跑車座椅，以及Sport版特有高級Alcantara麖皮料包覆方向盤、波棍同HandBrake，矜貴而獨一無二。</p><p>規格</p><p>引擎：3,387c.c.6汽缸水平對卧<br> 馬力：303hp/6,250rpm<br> 扭力：340Nm/4,400-6,000rpm<br> 傳動：TiptronicS五前速自動，中置<br> 極速：268km/h<br> 售價：$1,098,000（Display63號車連Options$1,135,200）<br> 查詢：PorscheCentreHK（29262911）</p></body></html>