<html><header><meta charset="utf-8"><title>轆Book:<br>雙門貴族　PhantomCoupe誘你做司機</title></header><body><h1>轆Book:<br>雙門貴族　PhantomCoupe誘你做司機</h1><p>俾我中四千萬金多寶，都好難捨得用1/5身家買PhantomCoupe，我戥有請司機嘅車主們唔抵，453匹馬力推3,050公斤車，快而穩，0-100km/h只需5.8秒，㩒Sport掣即時感受到爆炸力，出糧畀司機享受呢份穩重舒適速度感？唔抵囉。呢架Coupe似乎要打破超級富豪舊思想，引誘佢哋自己坐上駕駛席，咁先係最高享受。<br><br>文：嘴嚼爺<br>攝：陳盛臣<br>模特兒：Roxanne</p><p>高速掟彎穩定
</p><p>勞斯萊斯，就係有非凡氣派。<br> 車行司機話影相前一晚過柴灣Roadblock，平時就算唔截停架車都老例用電筒照兩嘢，但見到呢架係Coupe，照都唔照就可以掂行掂過；影相前先入油，途人個個望望貢，想知我係咪富豪第二代，入油阿姐仲手騰腳震講嘢鬼咁溫柔，我終於明白，720萬，唔只買性能買豪華感，更加係買一份崇拜。<br> 就好似之前部開篷版Phantom，Coupe將勞斯萊斯品牌年輕化，雙色車頭睇落唔覺悶，線條、圓頭燈、鬼面罩設計繼續保持高貴感；上車，後拉式車門上落方便，輕輕㩒駕駛席前方閂門掣就閂到門；坐全真皮貼身剪裁座椅，面前係木紋錶板，手執皮革造功細緻軚盤，放入車匙按電鍍撻車掣，開車；遊走公路，性能上嘅數字令人滿意，實際加速力好，加埋Sport鍵，動力要有就有，不過懸掛調校明顯依然以舒適為重，車身重，高速過彎好穩定，不過車頭真係好長，有啲唔慣。&#13;</p><p>長過7人車</p><p>雖然廠方話PhantomCoupe係勞斯萊斯車系中最着重駕駛者需求嘅型號，又雖然雙門設計已經唔預你成日上落後座，不過，後座配套依然極盡豪華。車身闊度接近兩米，車長達5,609mm，長過好多七人車，後座寬敞程度可想而知，大梳化旁邊有手枕同獨立閱讀燈，仲可以獨立打開三角後窗，方便富豪吹吹風，設置LOGIC7音響，包括兩個設於座位下嘅低音喇叭同13個輸出功率達420W嘅高頻揚聲器，如此裝備氣氛，梗係聽Classic，頂籠蔡琴，農夫免問。</p><p>規格</p><p>引擎：6,749ccV12<br> 馬力：453匹/5,350rpm<br> 扭力：720Nm/3,500rpm<br> 傳動：六前速自動波前、後驅<br> 車價：$7,200,000<br> 查詢：Rolls-RoyceMotorCarsHongKong（28701692）</p></body></html>