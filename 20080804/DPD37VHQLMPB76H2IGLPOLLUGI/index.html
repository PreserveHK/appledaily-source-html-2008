<html><header><meta charset="utf-8"><title>睇得見的音樂　登登燈凳</title></header><body><h1>睇得見的音樂　登登燈凳</h1><p>音樂與家品，大纜都扯唔埋。可法國新晉設計師LavransLaading竟將貝多芬《命運交響曲》的登登登凳，幻化成聲紋並套落家具中，將歐美最潮的音樂雕塑與家具相結合，成為全球首創的音樂家品。即係乜？咪係創新家具囉！<br><br>記者：區佩嫦<br>攝影：伍慶泉</p><p>音樂雕塑　形態家品</p><p>近年歐美流行起音樂雕塑（MusicSculpture），即以音樂特有的「聲紋」作雕塑，抽象居多，供觀賞欠實用，Lavrans是首位破格設計師，將之套於家品中。「音樂由不同聲調、旋律等結合，除用音符表達外，亦可將之變成高低有致的形態，即聲紋（SoundWave），簡單講係似心電圖或HiFi的Equalizer。而我則將聲紋形態變成實物的音樂雕塑家品。」嗯，頭上問號漸少……
</p><p>整家品睇餸食飯</p><p>「設計時要先找合適聲紋，聽旋律來做？No！我只會看聲紋形態靚唔靚，要我講茶几是跟那節樂曲，邊個係登登登凳經典旋律，Sorry！」Lavrans即時打開Laptop，為我找出喇叭的聲紋，的確形神俱似！<br> 搵到靚紋無用，還須付諸實行，先將家品的Size縮細符合香港蚊型家居，又因唔想價錢太貴用木棄膠，以人手逐Part刨。「一個膠模動輒幾十萬；布較軟身難做出靚形狀；木夠平噴白色Polyurethane，效果似膠咁靚。」單是對喇叭便失敗了N次花足一個月，刨木時更險被斷開木條打中臉，幸好閃得快，保住塊靚面！又睇價錢又因應香港需要，Lavrans好似實際咗啲，「我係Designer而非Artist，無人買的作品係無用。」明白！</p><p>茶几$12,000</p><p>圓弧形的玻璃茶几架，實木面噴上了Polyurethane漆油，這層油有塑膠手感，可令木更硬淨耐用。<br> （100×70×38cm）</p><p>層架$12,000</p><p>Lavrans巧妙地將層架以3隻聲紋腳作支撐，打造跌宕有致的層板設計。<br> （120×200cm）</p><p>燈罩未定價</p><p>原個玻璃吹製而成的天花吊燈，Lavrans利用燈罩上的3條白色漆油，將小燈膽的有限燈光作出多方位的折射，是Lavrans最喜愛的設計。<br> （50×30cm）</p><p>喇叭$14,000</p><p>如放大版胡椒瓶的喇叭，人手實木雕塑，分多截式裝嵌，Lavrans話最難是榫位接駁，還要雕空內裏的支柱放入高及低音喇叭。喇叭質量不俗，你亦可加錢選購心水品牌的喇叭。細看，兩個喇叭的音紋略有不同，表現出左右SurroundSound的聲波。<br> （150×26cm）</p><p>真係登登登凳的凳，超型，但Lavrans笑言幸好主辦單位無揀，因凳要計算力學更複雜，真要賣預計要4至5萬。</p><p>睇得見把聲</p><p>有無睇過自己把聲係玲瓏浮凸定平平無奇？來自意大利的音韻體感儀（MessadiVoce）把感應到的歌聲、話聲轉化成聲紋。PR話懂運音的方大同因懂控制聲調，聲紋平均，而我講「我愛你」的聲紋係我最羨慕的葫蘆身形，即係唔識控制把聲。</p><p>圓方×Lavrans音樂雕塑家品展</p><p>日期：即日至8月31日<br> 地點：九龍站上蓋Elements圓方水區<br> 查詢：27355234<br> <br> *Lavrans家品每款限量10件，訂購日期至8月22日</p></body></html>