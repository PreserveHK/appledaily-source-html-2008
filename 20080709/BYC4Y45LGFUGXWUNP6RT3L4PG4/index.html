<html><header><meta charset="utf-8"><title>機管局解釋 - 左丁山</title></header><body><h1>機管局解釋 - 左丁山</h1><p>星期二本欄寫「機場管理大倒退」。又有咁啱嘅，星期二早上就碰到機場管理局高層，揸住篇左丁山專欄嚟睇，成個人眉頭皺。呢類場景左丁山見得多，例如前日坐地鐵去油麻地站落車，行過去窩打老道坐的士去土瓜灣，在地鐵上就見到一位白領揸住《蘋果》副刊，睇緊「名采」版，從佢嘅眼睛移動方向判斷，係睇完「黃金冒險號」就睇「GG細語」。上到的士，司機立即放低張《蘋果》，一眼就望到佢本來係睇緊「GG細語」。<br> 機管局高層對左丁山講：「乜咁大標題呀，鬧我哋之前，搵我解釋吓先吖。」據呢位高層解釋，機場嘅禁區安檢與出境管制地區會重新配置。現在係旅客一進入禁區，就會憑身份證或護照過關出境，出咗就唔可以行返轉頭。出咗移民關卡就要排隊檢查行李，如檢出流質物件（如靚酒、名牌香水）就會充公，如果手提行李過多，或oversize，旅客因為唔可以返出去再check-in，經常引起爭執。<br> 未來方法就係旅客入管制區（不是禁區），在管制區內可以走番出嚟，例如檢出上述物品，可以返回航空公司櫃位辦理另一次行李寄艙，流質物品唔使充公。手提行李檢查完畢後，先至行到移民關卡，辦出境手續，出咗境就唔可以返轉頭。現在櫃台重置工程已開始進行，但因為只會在深夜旅客少之時開工，時間會拖長，施工期間，啲Ｘ光機就擺放在離境大堂商業區，造成擠逼，實在逼不得已喎。<br> 機管局高層如此解釋，好似言之有理。但對守規矩嘅香港市民嚟講，入閘出境嘅時間，究竟係以前嘅方法（先出境後安檢）快啲，還是用以後嘅方法（先安檢後出境）快啲？表面上看，出境時間應該無差別，但實際如何，難以預料。返到公司，機管局公關來電，話工程費用只係一億元，唔係肥仔Ｋ聽到嘅十五億元咁高，詳情會在七月九日嘅記者招待會解釋喎。總之在重新配置工程期間，大家出外旅行，畀啲耐性可也。但在出境繁忙時間，離境大堂肯定擠逼不堪，希望機管局多派保安維持秩序。</p></body></html>