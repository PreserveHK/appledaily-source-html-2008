<html><header><meta charset="utf-8"><title>中環在線：中港三台齊播劇集　秋官效應再嚟 - 李華華</title></header><body><h1>中環在線：中港三台齊播劇集　秋官效應再嚟 - 李華華</h1><p>噚日股市跌浪再嚟，唔通國家副主席習近平噚日一走，港股即跌咁靈？<br> 不過呢次個浪好甘，席捲亞洲各區指數，而A股就跌咗幾日，噚日先喘定，所以應該唔關習副主席事囉。咁關邊個事？唉，仲有邊個勁得過鄭少秋嘅「秋官效應」吖，呢次仲係兩地三台齊發功，問你驚唔驚？<br> 首先發功嘅係亞視喺上個月24號重播《榮歸》，首日少少哋跌咗258點（1.1%），之後越跌越勁，至噚日跌幅5.5%。跟住內地電視台東方衛視喺呢個月3號首播《非常大狀》（香港叫《潮爆大狀》），秋官效應中港齊夾攻，內地股市同恒指又點招架得住。</p><p>《潮爆大狀》加《榮歸》</p><p>點知噚日無綫亦加入攻勢，中午重播《潮爆大狀》，兩地三方齊發功，散戶無奈，喺香港討論區話，「香港已經有一百萬人的故事，係咪要將另一個一百萬的股民推向極樂？」網友stephenlawhk話，「電視台實在做得太過份，太無良啦。」方展博@AleX妙想天開話，「啲高層買重bear。」cwbguy好勞氣咁話：「廣管局幾多號電話，我要投訴！」<br> 不過，散戶又唔使太悲觀，事關秋官效應都有失靈時，睇番秋官劇集首播同恒指變化，都有四套劇播出後，恒指竟然不跌反升，其中一套正係《潮爆大狀》，播映期間個市升咗3.7%，內地上個禮拜四首播時，第一日升咗2%，至噚日累升4.1%。<br> 咁無綫揀呢個時間播《潮爆大狀》，背後嘅可能原因又多一個──會唔會係想抗衡《榮歸》，中港齊谷股市回升呢？抑或秋官效應始終都係跌勢強過升勢呢？呢勻真係秋官打秋官。</p><p>秋官效應對兩地股市威力</p><p>--恒指--<br> 劇集：大時代<br> 播映年月：11/1992　播映完整體變幅：-12.7%<br> <br> 劇集：笑看風雲<br> 播映年月：10/1994　播映完整體變幅：-13.8%<br> <br> 劇集：香帥傳奇<br> 播映年月：5/1995　播映完整體變幅：+11.9%<br> <br> 劇集：男人四十一頭家<br> 播映年月：6/1995　播映完整體變幅：-3.8%<br> <br> 劇集：天地男兒<br> 播映年月：2/1996　播映完整體變幅：-6.5%<br> <br> 劇集：江湖奇俠傳<br> 播映年月：12/1997　播映完整體變幅：-1.4%<br> <br> 劇集：神劍萬里追<br> 播映年月：7/1999　播映完整體變幅：-6.5%<br> <br> 劇集：世紀之戰<br> 播映年月：9/2000　播映完整體變幅：-8.3%<br> <br> 劇集：非常外父<br> 播映年月：10/2003　播映完整體變幅：+3.9%<br> <br> 劇集：血薦軒轅<br> 播映年月：3/2004　播映完整體變幅：-8.8%<br> <br> 劇集：楚漢驕雄<br> 播映年月：10/2004　播映完整體變幅：+10.9%<br> <br> 劇集：御用閒人<br> 播映年月：3/2005　播映完整體變幅：-1.7%<br> <br> 劇集：潮爆大狀<br> 播映年月：4/2006　播映完整體變幅：+3.7%<br> <br> 劇集：香港傳奇-榮歸<br> 播映年月：7/2007　播映完整體變幅：-4.6%<br> <br> 劇集：香港傳奇-榮歸*<br> 播映年月：6/2008　播映完整體變幅：-5.5%#<br> <br> 劇集：潮爆大狀*<br> 播映年月：7/2008　播映完整體變幅：-3.2%#<br> <br> --上海A股--<br> 劇集：非常大狀**<br> 播映年月：7/2008　播映完整體變幅：+4.1%#<br> <br> 註：*重播**即潮爆大狀#播映至今<br> 資料來源：本報資料室</p></body></html>