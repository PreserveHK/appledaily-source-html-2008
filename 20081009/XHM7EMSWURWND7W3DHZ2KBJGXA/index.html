<html><header><meta charset="utf-8"><title>專家對話：減息可刺激股市</title></header><body><h1>專家對話：減息可刺激股市</h1><p>昨日港股跌勢加劇，成交額增加，而外圍市況繼續不濟，新興市場印尼更跌停板；嘉賓指現時要全球集體大幅減息，經濟才有機會復蘇。<br> <br> 孫：主持　孫柏文<br> 碩：亨達集團研究部董事　黃敏碩<br> 聰：荷蘭銀行股票衍生及私人投資產品部董事　何啓聰<br> <br> 孫：恒指單日跌千幾點，印尼更加要跌停板，究竟股市要幾時先有轉捩點呢？<br> <br> 聰：唯一令市況轉勢嘅方法就係全球集體大幅減息先可以振奮到股市，而當利率低到有人肯拎錢出嚟借時，就有振興經濟作用，不過要見效都需要一段時間。由於短期救市措施可以出嘅都已經出晒，所以企業盈利未來都仲會倒退，市場沽售情況亦會嚴重。<br> <br> 碩：大家都擔心經濟繼續下跌，大家都借呢個消息掟貨。就算金管局降低貼現窗利率，市場上同業拆息都係依然居高不下，亦有資金俾人抽走緊，所以證明降低貼現窗利率效益不大。</p><p>黃小姐：今日（周三）0.78蚊買咗隻首長國際（697），想問吓呢幾日有冇得升呢？</p><p>經濟轉壞　首國恐捱沽</p><p>碩：經濟唔好，鋼材需求或降低，內地鋼商又繼續減產，所以我都唔太睇好。<br> <br> 聰：𠵱家經濟前景唔係咁樂觀，呢隻股份可能仲要捱跌一段時間。</p><p>冼小姐：天工國際（826）一路跌落嚟，但嗰陣又冇止蝕，買嗰陣成11蚊，𠵱家得番2蚊，究竟呢隻股票仲值唔值得揸落去？</p><p>基本因素差　天工睇淡</p><p>碩：呢隻工業股，競爭力又唔係太強，我就唔太睇好。就算後巿反彈，佢嘅反彈幅度都唔會太大。睇埋佢之前個中期業績，盈利雖然只係跌咗14%，但係主要都係靠啲非經常性收益撐住，所以佢基本因素我唔太睇好。</p><p>今日嘉賓</p><p>click入 http://finance.appledaily.com以webcam參與節目及收看 <br> <br> 歡迎phonein28698262暢談心得亦可email至mailto:finance@appledaily.com搶先貼股</p></body></html>