<html><header><meta charset="utf-8"><title>中環在線：世貿專家陳偉群度假仙遊 - 李華華</title></header><body><h1>中環在線：世貿專家陳偉群度假仙遊 - 李華華</h1><p>噚日傍晚，華華收到香港總商會嘅電郵，總商會工商政策副總裁陳偉群博士（圖），前晚喺西班牙病逝，終年50歲。</p><p>西班牙中風</p><p>陳偉群可以話係WTO專家，90年加入總商會，佢同時帶領總商會嘅服務政策智囊團「香港服務業聯盟」，喺多個世貿議題嘅工作，擔任重要自由貿易談判專家。<br> 諗起每當有關於世貿嘅新聞，唔少華華嘅行家都會搵陳博士comment幾句，佢唔會拒人於千里，每每詳細分析。對於佢突然離世，認識佢嘅人都好惋惜。<br> 據講，陳偉群上個禮拜同太太去西班牙度假時不幸中風，跟住送咗去巴塞隆拿嘅醫院治理，當時佢太太同兩個女都陪喺身邊。</p></body></html>