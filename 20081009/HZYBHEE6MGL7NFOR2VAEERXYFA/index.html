<html><header><meta charset="utf-8"><title>裸露短褲 - 左丁山</title></header><body><h1>裸露短褲 - 左丁山</h1><p>金融海嘯發生之後，一個常見嘅英文字就係short，中文意思係沽空、拋空咁解，沽空有借貨沽空，有無貨沽空，前者係對沖基金睇低銀行Ａ，但手上冇貨，於是透過證券商搵到保險公司借銀行Ａ嘅股票，畀番利息，在市場上沽售，等股價跌到咁上下，就在市場以低價買回，攞番股票，還畀保險公司。保險公司買銀行股票作長期收息用，收埋幾十年唔賣，久唔久借出嚟畀人沽空賺取利息，即係收完股息又收利息，增加回報，幾好搵啫。無貨沽空英文叫做nakedshort，對沖基金可以指鼻哥沽貨，夠晒勇，但如果畀人睇穿，或者基金睇錯市，畀對手挾空倉，自己冇貨交收，咁就好危險，例如對沖基金沽空福士汽車就輸到貼地。（按：VW福士自九月十八日後升咗27%，成為全球市值最大之汽車公司。）<br> 呢日睇文字大師WilliamSafire講英文，標題係"Howcanyoubenakedwearingshorts?"（十月六日IHT），為之大笑，一解日間追蹤財經新聞之緊張！此標題或可譯為「穿上短褲，何來裸體」，英文雙關語用得十分巧妙。現在歐洲美國都已暫時禁止所有沽空活動，國際大市場之中只有香港仍然容許借貨限價沽空，證監會算係幾有原則性。諷刺嘅係，呢個時候中國證監會提出容許做孖展及沽空當係救市措施，似係搞笑啫啩。<br> 沽空是否害死股市？其實不可盲目亂噏。彭博統計過，九百六十九隻禁止沽空金融股，曾經一日之內跌咗4%。又如美聯銀行（WachoviaBank）在九月二十九日一開市就跌咗九成，喂，已經唔准沽空咯喎，仲跌得咁快咁慘？理論上，有學者反對禁止沽空，陳家強局長嘅弟弟陳家樂，係科技大學財務學教授，就曾在《信報》撰文指出沽空冇問題。實務上，英國不止一位對沖基金經理，非對沖基金人士反對禁止沽空。對沖基金唔可以沽空就不成對沖基金，活動陷於停頓狀態，將有不少對沖基金人士失業，投資者贖回基金迫使基金洗倉，為一個不穩定市場增加更大嘅沽售壓力，直至好多對沖基金清倉完畢，停業為止。不可不知，對沖基金全球管理萬幾億美元，佢哋大大收縮之後，全球股市少咗好多購買力，不利股市反彈回升。&#13;</p></body></html>