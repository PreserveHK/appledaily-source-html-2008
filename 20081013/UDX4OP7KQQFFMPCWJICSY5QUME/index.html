<html><header><meta charset="utf-8"><title>救市有待 - 左丁山</title></header><body><h1>救市有待 - 左丁山</h1><p>昨日講及喬治布殊已成跛鴨，講說話已無權威性，佢嘅任期到○九年一月新總統上任為止──距今只有九十日左右，邊個會睬佢呀！《紐約時報》有報道談及上次大蕭條係一九二九年開始，一九三一年法蘭克林．羅斯福上任之前，共和黨在任總統胡佛對股市大跌、銀行陷入危機，束手無策，後來想到一條橋，就係宣佈銀行放假，相等於暫時銀行停業，希望美國人冷靜下來，不去銀行提款。胡佛想拉埋羅斯福一齊宣佈，以示共和民主兩黨團結救國，加強權威性。但羅斯福挑通眼眉，一於唔畀面，一口拒絕，胡佛氣到七竅生煙，與羅斯福面左左，但自己唔敢宣佈。羅斯福上任後不久，立即宣佈銀行假期，抄胡佛嘅方法，但因為佢受人民歡迎，權威性高，竟然生效。由此可見，在美國制度下，新總統還未上任，已經唔會睬離任總統，何況現在奧巴馬仲未當選，點會睇布殊台戲吖；結論係，在未來三個月，美國不會上下一心，美國政府與國會不會團結，什麼救市措施如要產生效果，有待奧巴馬上台，何況保爾森嘅七千億美元方案，未實施已要修改㖭！<br> 點解唔係麥肯上台？皆因此君嘅民望，愈來愈落後，除非有奇蹟出現，或者美國白人選民真係口講人權，心講歧視，到投票日不投奧巴馬一票。如麥肯入主白宮，美國啲自由派與黑人豈不怨憤之極，難與共和黨共事了。麥肯最令人失望嘅係在金融海嘯之時，拿不出一套可行方案，在市場與干預之間搖擺不定，邊有領導才能呀，抵佢輸啦，佢競選時要求支持者尊重奧巴馬，可知佢已打定輸數。但左丁山同時亦唔睇好奧巴馬上任後之美國經濟。奧巴馬會加稅，增加公共支出，傾向貿易保護主義，更會趁海嘯之後，加強監管與干預市場。目前雖然好多人話資本主義已死，美式市場主義失靈，民心回歸政府權威，以至國有化。但過去百幾年經驗證明，計劃主義、干預、國有化等等只會窒礙經濟發展，破壞性大，呢套民粹主義為本嘅政策初期受人民歡迎，慢慢就會怨聲載道，美國經濟邊會真正向好吖？&#13;</p></body></html>