<html><header><meta charset="utf-8"><title>DIY遊戲LittleBigPlanet　惡搞經典作</title></header><body><h1>DIY遊戲LittleBigPlanet　惡搞經典作</h1><p>L1掣瞄準、R1開槍、L2揀道具、R2換武器．……一隻手得5隻手指，我想打機輕鬆吓啫！PS3今個月嘅大作《LittleBigPlanet》（小小大星球）反璞歸真玩簡易操控；三兩粒掣已掌控遊戲，上網摷料，仲見到有玩家自創關卡，DIY惡搞經典遊戲。我決定，出Game時要創造一個唔使用齊廿粒掣玩嘅《MetalGear》世界！<br><br>文：㩒釘華</p><p>騷盡機能扮晒嘢</p><p>傳聞話佢撈晒搞笑、卡通、冧女各大元素，而且騷盡PS3機能？咪玩啦！點知睇到實Game畫面，唔係HardSell，無論布公仔主角質地，或者背景物件嘅質感同物理運算，都真有其物咁款，有啲料。開波仲可設計角色，又可以邊行邊執新衫換造型，整個恐龍頭俾佢又得，要佢變四眼鬍鬚仔又得，要幾可愛有幾可愛。</p><p>講番啲笑料，《小》之前搵咗一班玩家進行封測，點玩法上網大把片睇，不過最正係佢嘅創造關卡玩法，諗得到就整得出，有人惡搞《孖寶兄弟》玩頂磚，又有人扮《俄羅斯方塊》，仲有懷舊《太空侵略者》射怪獸過關！<br> 嗱！我之前話佢係冧女Game，唔係話佢玩法低能呀，係叫你自製甜蜜關卡冧女呀，女友見到畫面裏面隻角色由「I」字跳去「love」字再經過「U」字，你都咪話唔肉麻，不過，冧掂女友之後仲有冇時間打機，自己諗。</p><p>講義氣玩爆相</p><p>Online元素好緊要，除咗可以上網玩其他玩家創造嘅關卡，仲可以最多4人合作過關。之前講過背景物件嘅物理運算好堅，例如跳上個波度，跳得唔正失平衡，個波就會向後碌；扯實條樹枝，佢又會彈吓彈吓越扯越跌，加上有大量如飛船、飛行器、滑板等道具，有唔少地方都要靠老友幫手先可以去到終點過關，教識你打機同出嚟行一樣，最緊要義字行頭，俾人賴低好慘㗎！<br> 香港預定今個月同日本歐洲同步推出中英文合併版，唔使對劇情或解謎一知半解之餘，合作時仲可用中文短訊與機友互Chat，對應埋PlaystationEye，行行吓爆張相出嚟又得，影低啲相用嚟做背景圖案都冇問題！</p><p>行貨未出，網友已喺試玩版惡搞DIY主題，有《孖寶》、《Sonic》、《侏羅紀公園》、《異形》，仲有人好鬼馬咁整咗個疑似「陰間小徑」物體。嗱！過火喇。</p><p>《LittleBigPlanet》<br>（小小大星球）<br>中英文合版</p><p>類型：動作冒險<br> 發售日：10月預定<br> 平台：PS3<br> 遊玩人數：1-4人</p></body></html>