<html><header><meta charset="utf-8"><title>中環在線：蒙牛、伊利、光明高層上電視表演飲奶 - 李華華</title></header><body><h1>中環在線：蒙牛、伊利、光明高層上電視表演飲奶 - 李華華</h1><p>企業出事，唔係吓吓都要拖主席同全體高層出嚟集體道歉。要知萬一再有大事發生，到時仲可以搬個大啲嘅老細級出嚟。好似內地毒奶事件咁，搞到中港澳嘅BB同細路集體生腎石，噚日內地三大奶企蒙牛（2319）、伊利同光明乳業高層上中央電視台節目《對話》，向全國人民道歉，兼做場飲奶show，三大企業都只係派高層，老總欠奉。<br> 據《東方早報》報道，噚日出席央視節目嘅內地三大奶企高層，蒙牛總裁兼大股東牛根生並冇現身，只派出集團營銷總裁趙遠花出面，佢形容今次嘅教訓，令內地乳品業由零開始，重新建立質量安全同恢復市場信心。當講到蒙牛喺呢次問題奶事件受到重創時，佢仲淚灑當場。</p><p>　</p><p>中國乳品業八級大地震</p><p>光明就由總經理郭本恒解畫，佢義正詞嚴話，無論問題出喺邊度，內地乳品企業都要承擔根本責任。至於伊利，就由集團副總裁靳彪出馬，佢話為咗恢復消費者信心，所有上架嘅產品都要先得到國家認證。<br> 內地三大奶企嘅代表形容今次事件，係中國乳品業一場八級大地震，據佢哋初步統計，損失高達兩億銀人仔。公司股價更被全線震散，當中以蒙牛跌幅最甘，事件發生以嚟股價插水六成，跌至兩年半低位，伊利同光明股價則分別蒸發35%同11%。<br> 李華華<br> mailto:LiWaWa@AppleDaily.com</p></body></html>