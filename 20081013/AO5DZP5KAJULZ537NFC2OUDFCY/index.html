<html><header><meta charset="utf-8"><title>HTC靚鑽變番梘　打回圓形</title></header><body><h1>HTC靚鑽變番梘　打回圓形</h1><p>Google手機G1由HTC擔大旗，加上Diamond大賣，名利雙收，再諗佢下一步想點之際，答案已經揭曉！稜角機背唔係佢今季BestHit，相反最新TouchViva走反璞歸真路線，全身鵝蛋形兼四邊圓角，滑溜手感有如番梘！細部、繼續玩TouchFLO之餘，身價再減半，如果你只係PDAPhone初哥，諗得過。<br><br>記者：陳國輝<br>攝影：王文忠<br>Model：Phyllis@Pure<br></p><p>2.8"芒硬SellTouch</p><p>手指捽芒既然係07-08年指定動作，邊有走雞！關鍵係點樣玩，學iPhone飛甩Stylus，寫血書咁手寫短訊，抑或似諾記部5800XM，加入捷徑鍵MediaBar？唔使上網搵喇，原來Viva主畫面下有條分唇Bar，指尖一拖即Show幾項常用功能，包括聯絡人、短訊、上網、睇相同埋聽歌等，今次仲加入更多圖象變化，例如e-mailIcon上已經出現咗你嘅電郵內容，掃上掃落可轉下一頁，再Click吓會放大等，戴番副老花鏡玩，阿伯都唔會嫌深奧。</p><p>Checkit!</p><p>捽落手感似iPhone</p><p>同價相比，似乎早幾代TouchPro就捽得無咁順，特別係當網頁上下移動嗰陣，Viva拉到落底時會彈番上去，感覺略似iPhone嗰種物理反應，至於將相片放大、縮細，以及揀歌等例牌動作，表現都唔差㗎！</p><p>機價平半啱初哥</p><p>Diamond仲賣緊5字尾，而Viva連3字頭都未見，$2,880已經有交易，價錢平一半，係咪抵成咁呀？如果你一直玩緊PDAPhone，而且係RAM大兼內置快速CPU嘅話，建議你諗清楚先再決定！老實講，Viva規格其實係最Basic嗰隻，處理器速度得201MHz，記憶體更只係128MBRAM同埋256MBROM，感覺似回到過去。夠唔夠用因人而異，寫吓e-mail或聽吓歌亦無妨，但一心為咗上網同睇片嘅話，咁要慎重考慮喇！
</p><p>Profile</p><p>處理器：TI’sOMAP850（201MHz）<br> 作業：WM6.1Professional<br> 記憶體：256MBROM/128MBRAM<br> 制式：GSM四頻<br> 通話時間：480分鐘<br> 功能：TouchFLO技術、200萬像素相機、2.8"輕觸式屏幕、microSD記憶卡、Wi-Fi、藍芽、無線立體聲耳筒<br> 體積：104.5×59×15.75mm<br> 重量：110g</p></body></html>