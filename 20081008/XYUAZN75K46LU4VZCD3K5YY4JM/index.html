<html><header><meta charset="utf-8"><title>中環在線：法巴搞歷險遊戲應景 - 李華華</title></header><body><h1>中環在線：法巴搞歷險遊戲應景 - 李華華</h1><p>金融海嘯浪接浪，咪話散戶，就連唔炒開股嘅市民，睇見全球銀行輪住嗌救命，都感受到市況好似玩過山車嗰種驚險法。偏偏法巴銀行竟然仲搞個銀行業歷險遊戲，唔知係想應景，定係覺得唔夠刺激！<br> 法巴個銀行業歷險遊戲叫「AceManager」，其實係畀大學生玩嘅，內容環繞銀行業及網球世界，設計咗三個任務，包括為企業家創業、籌辦網球錦標賽同為網球明星理財，好似玩角色扮演遊戲，有埋現實生活場景，參加者完成任務期間，會接觸到零售銀行、企業及投資銀行，同埋資產管理及服務呢三個法巴核心業務。<br> 據法巴講，個遊戲旨在測試參加者喺銀行業嘅天資喎，相信係為佢哋嘅請人大計鋪路。法巴計劃今年內請2.4萬人，6月為止已請咗超過1.3萬人。咁嘅時勢，估唔到佢哋既唔裁員反而繼續請人！</p></body></html>