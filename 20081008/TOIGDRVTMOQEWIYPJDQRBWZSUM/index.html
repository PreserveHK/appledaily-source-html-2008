<html><header><meta charset="utf-8"><title>中環在線：彤叔二孫終於有嘢做 - 李華華</title></header><body><h1>中環在線：彤叔二孫終於有嘢做 - 李華華</h1><p>噚日新創建（659）公佈業績，華華記得今年3月新世界發展（017）嘅業績記招，台下坐咗個重要人物，今次梗要金睛火眼，昅實呢位重要人物有冇到場，結果冇令華華失望，見到彤叔鄭裕彤第二個孫仔，亦即係彤叔長子嫡孫鄭志剛個細佬鄭志明（洋名Brian）。<br> Brian今次由新創建執董、彤叔外孫杜家駒陪住，同上次一樣好靜咁坐喺台下。華華記得上次見Brian時，佢只係入咗公司冇耐，仲係觀察同學習階段，未有具體嘢做，張卡片上只係寫「特別項目」經理，今次再見面，梗要睇吓佢有冇進展。<br> 當華華上前問Brian有嘢做未？佢好開心答話：「有喇！」仲即刻摷張卡片畀華華，原來係新卡片，「特別項目經理」變咗「基建經理」。不過Brian都係怕醜，未有話畀華華知負責乜嘢基建項目囉。</p></body></html>