<html><header><meta charset="utf-8"><title>轆Book：<br>氣球測試　混種二代ist更闊落</title></header><body><h1>轆Book：<br>氣球測試　混種二代ist更闊落</h1><p>近排興混種，尤其係SUV混揭背，先有歐洲Hit爆嘅日產Qashqai回流日本本土以及香港，𠵱家就輪到豐田ist。Crossover混出嚟未必一定好過純種功能車，就係鍾意佢夠多瓣數，點玩都得，二代混得更出色，性能更強更Yeah！<br><br>記者：梁美甜<br>攝影：王文忠<br>Model：Enrica</p><p>闊！60個波波都裝得落</p><p>新一代ist，無論長闊高度都較上一代增加，內櫳空間自然更勝從前，Enrica有成5呎8吋高，平時坐入一般細車，無論司機位或後排，總要遷就一下，全新ist就唔同，甫坐，「咦！無頂頭又無頂腳喎！」係！因為內櫳真係好闊落，為咗具體啲俾大家知道有幾大，於是帶嚟60個氣球，心諗，應該夠啩，點知，幾個人又吹又泵，斷氣咁滯都仲有大把位剩，Sorry囉！再搵部Size差唔多水貨車Sienta，大家都知佢內櫳出名闊，放番同等數量嘅波入去，結果差唔多，反而再試一般細車仔Mini同Smart，Sorry，莫講話60個，30零個就爆滿啦！最無癮嘅係兩位車主唔肯接受呢個事實，打死都唔俾小記登番張相出嚟，可惜！</p><p>雷達式儀錶有型！</p><p>香港水貨ist，即係豐田日本本土小車，繼上一代推出都已經5年時間，新車可以話係Facelift版，不過唔係小改而係大改，輪距大增，令車身寬度增至1,725mm，加上1.5米高車身，令新車睇嚟更似SUV車型；新車線條設計亦刻意由車頭頭蓋位沿車身至C柱勾勒出深刻腰線，加上大大個輪拱，令車身體形更大，具肌肉感之餘又不失優美，整體型格有致。日本本土新車有1.5及1.8公升兩款，富記引入呢款係1.8公升豪華版，車身更配置大大個霧燈以及免匙系統。內裝方面亦落咗一番功夫，中控設計以曲線為主調，而儀錶、方向盤、出風口及功能控制旋轉鈕掣，都統一地以圓為主要造型，最盞鬼就梗係個儀錶板，圓形設計，配備埋速度同轉數錶功能，型到暈，行緊車，望落錶板，以為望緊個雷達呢！<br> 新車有別於上一代只有1.3及1.5公升兩個款式，新增1.8公升以及原有嘅1.5公升，前者配備前驅底盤，搭配DualVVT-i引擎，唔單止性能強，輸出馬力可達132匹，就連油門反應亦較過往靈敏利落，環保引擎更能大大減少廢氣排放，揸起嚟又爽又環保。1.5公升雖搭配2WD或4WD系統以及SuperCVT-i無段變速系統，起步加速表現實好過之前，就連耗油量亦較以往少，但無得揀，車行目前只引入1.8公升型號咋！</p><p>Toyotaist1.8規格</p><p>引擎：1.797c.c.DualVVT-i<br> 馬力：132ps/6,000rpm<br> 扭力：17.5kgm/4,400rpm<br> 傳動：四前速自動波，2WD<br> 尺碼：3,930×1,725×1,525mm<br> 售價：$189,000<br> 查詢：富利堡（23330747）</p></body></html>