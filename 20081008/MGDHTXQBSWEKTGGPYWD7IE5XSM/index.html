<html><header><meta charset="utf-8"><title>專家對話：外圍環境差港股料續低迷</title></header><body><h1>專家對話：外圍環境差港股料續低迷</h1><p>救市方案未能刺激港股，周一恒指下挫878點，市況慘淡，散戶入市意欲低迷，嘉賓指雖然美國救市方案已通過，但在環球借貸市場不濟的情況之下，可能未來一段時間股市依然會處於低迷期。<br> <br> 康：灝天金融研究部主管兼零售證券部總裁　黃偉康<br> 錦：法興證券衍生工具部亞洲區董事　李錦<br> 孫：主持　孫柏文<br> <br> 孫：今日（周一）市況悲慘，連救市方案通過都要跌，散戶應該點樣解讀股市呢？<br> 康：歐洲金融機構相繼出事，似乎數目仲會越來越多，令港股沽壓依然好重；而雖然救市方案已通過，但係短期問題係歐美銀行同業拆息依然高企，當環球借貸市場唔暢順，引致整體投資市場表現都係好悲觀，會令港股處於低迷期至少兩個星期。<br> 錦：期權市場方面睇到引伸波幅有擴大情況，反映市場覺得下跌嘅機會相當大，投資者亦對高風險投資興趣不大，股市被沽都係因為咁。所以現時投資者應該保護自己手上嘅現金比較好。</p><p>張小姐：我喺4蚊買咗工商銀行（1398），上到4.8蚊冇走到，𠵱家點搞好呀？</p><p>工行$4.6要止賺</p><p>康：你可以喺4蚊買到，我就建議你唔好走住，因為早前滙金先啱啱開始增持工行，仲話未來12個月都會增持，所以你應該睇耐啲。短期波動一定有，但如果你係想睇短線，可以睇4.8蚊。<br> <br> 錦：其實4.8蚊已經上過三次，應該要趁機會走。短期反彈會一次比一次弱，嚟緊個走勢可能會喺3.8蚊至4.5蚊上落，4.6蚊就會係第一個阻力位。</p><p>楊太：𠵱家歐洲金融界咁亂，恒指會唔會大波動？</p><p>宜炒股唔炒市</p><p>錦：𠵱家入巿最緊要搵止蝕位，近期個巿更一定會好波動，而我相信跌到落16500點會有反彈，反彈完就應該先離場。<br> <br> 康：我唔太贊成玩指數，因為短期內啲恒指成份股股價會兩極化發展。有啲股份一早已經被人拋咗落嚟，所以可能已經搵到個底部。例如內銀股同中國人壽（2628）咁，佢哋再跌嘅幅度我睇唔會好大。平保（2318）解決咗富通集團問題，應該唔會點跌。但係本地地產股近期拋得急啲，當兩邊拉扯，要估指數表現變得困難咗。</p><p>今日嘉賓</p><p>click入 http://finance.appledaily.com以webcam參與節目及收看 <br> <br> 歡迎phonein28698262暢談心得亦可email至mailto:finance@appledaily.com搶先貼股</p></body></html>