<html><header><meta charset="utf-8"><title>變靚啲！Make-UpDC</title></header><body><h1>變靚啲！Make-UpDC</h1><p>CASIO新出一部千萬像素的EX-Z300，或者會成了女性新恩物，事關當中有個MakeUp模式，令面部膚色變得亮白柔和，稱它為「美顏相機」亦不為過，以後仲用Photoshop執相?Out啦！<br><br>記者︰陸俊雄<br>攝影︰陳盛臣<br>Model︰Yu@PureModels</p><p>唔靠PS執相</p><p>新機拎上手，見機頂有個十字星星Icon掣，心諗閃燈罷了，點知錯晒！原來係EX-Z300的「美顏」重點所在。但粒掣只係用作啓動MakeUp功能，唔係真係懶到乜都唔使做；MakeUp模式實分13等級，由0至12級，中位數6係Standard。要調校等級亦不難，只要按機背後的「Set」掣，再去「MakeUp」Icon內左右調校即可。但試齊12級後，發現去到9級以上才有明顯柔化美白效果，當然調到最大就最出沙龍Feel喇！現在一樣搞晒，點計都比起要過相入腦，再開Photoshop搞一輪更為方便快捷。</p><p>大玩Matrix特效</p><p>除了玩「美顏」，EX-Z300更有樣超級好玩的「復合曝光模式」，簡單講就係影到千手觀音般的相片，大玩Matrix般的空間停頓分身效果。玩法又係懶過鬼，在機背右下角有個「BS」掣，類似EasyMode的東西，提供影人像、風景、動態、夜景等的場景拍攝。當中就有「復合曝光模式」，揀選後按實快門就可自動連拍，而所有移動影像都在同一張相內出現。可惜試過有時距離太近、動作太快，或者在室內環境下，會有Detect唔到的情況出現，但在大白天底下係非常過癮的玩意。</p><p>逐漸美白進程</p><p>同場加映<br>CASIO四大「明捕」</p><p>其實CASIO今次何止推出一部新機，還有另外4部可供選擇，明捕靚人靚景。先講EX-Z250，可說是Z30啲兄弟機，一樣有「美顏」玩，但卻少了「復合曝光」和像素得910萬。<br> 另有部910萬像素的EX-FH20，是繼「超高速連拍」的EX-F1後，可1秒連拍40張相的新機，也有復合可玩。<br> 新機還有同為910萬像素的EX-Z85和EX-Z19，雖然功能都是和坊間大同小異的人臉辨別等，但勝在機殼多色選擇。</p><p>查詢：捷成洋行（29262300）</p></body></html>