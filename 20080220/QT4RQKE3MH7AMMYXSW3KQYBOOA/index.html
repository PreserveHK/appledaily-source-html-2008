<html><header><meta charset="utf-8"><title>Outlander換偈加音響<br>洗滌身心　小四驅</title></header><body><h1>Outlander換偈加音響<br>洗滌身心　小四驅</h1><p>三菱去年底引入嘅Outlander七人SUV大賣，為咗精益求精，代理喺今個月再加推新版小改款Outlander；坦白講，外形上大致相若，改得最多嘅並唔係肉眼可見，而係要用身心先至感受得到嘅性能同享受，一部小型四驅，為大家駕出一個清新暢快之旅。<br><br>記者：梁美甜<br>攝影：陳盛臣<br>模特兒：Sandy</p><p>加大50匹靜靜飆</p><p>上一款Outlander副偈採用INVECSIII，3公升版小改款用嘅係升級版INVECSII，馬力亦由之前嘅170匹提升至220匹，足足增強咗50匹，真係唔講得笑。單係馬力提升並唔意外，最喜出望外嘅反而係整個駕駛過程，一踩油門已經好明顯感受得到部車「好想去」，加上Outlander喺直路上跑得平穩、內櫳又夠靜，完全唔覺部車原來已經飆上近100km/h。<br> 天窗雖非大如天幕，但配合多個大窗整體視覺又出奇地開揚，沿海駕駛，陣陣海風吹埋嚟，認真舒爽！美中不足係喺市區行走諗住唔用四驅模式，點知一轉用2WD模式，部車有啲搶，揸起嚟要稍微揸實軚盤。</p><p>用身感受</p><p>靚音響聽《思憶季節》</p><p>性能馬力提升之外，新款音響系統亦值得一讚，一套名牌音響RockfordFosgate，喺尾排旁加配多個AMP，初初開機未適應，重低音猛烈擊撞車內空氣，連個心都不受控跟住狂跳，稍為調節到適合自己後便完全兩回事；我本身唔鍾意轟住喇叭嚟揸車，但都忍唔住要試播張學友首《思憶季節》，開住音響聽住歌行車，加埋陣陣海風同柔和陽光，呢轉車短短十幾分鐘，已經係一個洗滌心靈之旅，呢啲先叫真正享受。</p><p>用心感受</p><p>集中車外小改</p><p>話明係小改款，自然有少少改動之處，除咗引擎同音響之外，大家仔細睇，就會發現全車由裏至外多咗唔少電鍍飾邊，主要集中喺外裝處，當中尤以鬼臉罩改變最多，由網狀改成格仔，令車首頓時更添男兒味道。個人而言最鍾意都係個電鍍門邊腳踏，踩住上落特別令我有優越感！</p><p>供款幫你計</p><p>首期：$34,990<br> 利率：5%<br> 月供：約$7,873（48個月）<br> ＊以上數據僅供參考</p><p>規格</p><p>引擎：2,998c.cV624氣閥SOHC<br> 馬力：220ps/6,250rpm<br> 扭力：28.1kgm/4,100rpm<br> 傳動：INVECS-II六前速自動波<br> 尺碼：4,640×1,800×1,720mm<br> 軸距：2,670mm<br> 車重：1,640kg<br> 查詢：環宇汽車（25200636）</p></body></html>