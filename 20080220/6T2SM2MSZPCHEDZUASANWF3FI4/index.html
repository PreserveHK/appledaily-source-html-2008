<html><header><meta charset="utf-8"><title>皇恩大赦</title></header><body><h1>皇恩大赦</h1><p>「檸檬王」是香港的「非常」名牌，一部流動小販車露宿街頭三十年，食客千里迢迢擋不住，均為一嚐檸香回流，既思鄉亦情濃。但老「檸檬王」一告退，食環署就話要拉要封，食神大俠蔡瀾仗義瞓身求饒，周梁淑儀裏應內合，這個「上環永吉街傳奇」終獲皇恩大赦。但一台好戲有前有後，橫行港九街頭的「冒牌檸檬王」，「名牌代理爭奪戰」更妙語如珠，才真正叫你拍案叫絕！<br><br>記者、攝影：馮敏兒<br></p><p>「檸檬王」二度改寫歷史</p><p>原來香港的確有很多人為了「檸檬王」這3個字流晒口水，但區區一塊鹹濕檸檬亁又有何能自稱為王？其實這本是上環永吉街的唐鏡培伯伯在30年前為他的鎮檔之寶甘草檸檬的命名，問題是人人食過翻尋味，「檸檬王」在沒有反對聲音下被大家一致通過，從此「檸檬王」造就了名牌效應——翻版齊來，弄得唐伯30年來不停為之正名，但佢一直還是當初那一個推着木頭車的流動小販。82歲的他去年終於要退休了，但食環署有例，流動小販牌唔可以轉名，不可以世襲，人在車在，人去檔滅！<br> 「檸檬王」繼承人他兒子唐崇超去年7月和10月被拉兩次，見證30年歷史的木頭車亦慘被充公，永吉街街頭竟再無他們的立足之地了！去年底蔡瀾在本報專欄大書《致食環署署長的公開信》，為保「永吉街檸檬王」瞓身求情。今年2月4日曙光初露，食環署終於皇恩大赦，准予他們在永吉街鐵皮梗舖繼續經營。不但唐伯父子要慶祝，全香港人都要鼓掌，食環署署長卓永興這回的確認真抵讚、抵錫！不過如果想攞返部經典木頭車，答案係超麻煩，大有非跨部門合作勢難成事之意！香港歷史博物館睇怕都應該做啲嘢囉！<br> </p><p>唐謝獨賣　獨步檸界</p><p>唐伯話：「坦白講，檸檬唔係我做，係年過70歲的謝國籌師傅醃曬的。」原來佢當年就係食過謝大師的檸檬亁後，從此結下數十載交情，沒有合約，全憑一諾千金，唐伯獨賣謝國籌的檸檬，關係穩如泰山，而且一代傳一代，唔使立乜嘢搵笨「投名狀」。自那時起唐伯配上自家的上等甘草粉，冠上「檸檬王」的稱號，推着木頭車做宣傳寫下「越食越好味」、「試吓啦」等字句，走遍港島南北，最後在永吉街定居，那時還與陸羽茶樓為鄰。不過謝伯從來唔現身，亦只限量生產，從西貢曬場回到汕頭照舊源源供應。其實唐伯亦早預咗流動小販牌不能世襲，所以01年他在西九龍中心租舖設門市謀後路，但多年來只能白做，終於在去年中結業。無他，除了永吉街的「檸檬王」誰可保證自己不會又一次中計！</p><p>a.82歲的唐伯要退休了，他任內貫徹了「小販名牌」的神話！</p><p>b.莫小看當年這多番修補，裂痕處處的木頭車，加上那一句句宣傳口號，就是「金漆招牌」的組成。
</p><p>c.新做的木頭車雖冇三十年歲月留痕，但「永吉街檸檬王」得以延續，還是兩父子最大的凱歌。　
</p><p>d.舊食客找到上門指控「正牌檸檬王」是假冒，因為佢個字體同舊卡片唔同也！
</p><p>千里尋親記</p><p>僅為28年前的一點滋味，今天還會千里迢迢尋夢的老伯；少女時代已經食「檸檬王」大的法國移民，也為了同一個理由回到永吉街，臨行還千叮萬囑唐崇超：「你要保住佢，唔可以讓『檸檬王』在永吉街消失！」如此長情聽到唐仔都感動到喊！已移民多倫多20年的陳生、陳太，約10年前入局，每次回港一買就10磅，20包，一半用來送禮……，就算臨時零售部搬上6樓，亦擋不了上門客人，這群人之中還有沈殿霞、蘇施黃、林建明、劉千石、夏春秋、歐陽應霽……</p><p>一街都係檸檬大王<br></p><p>名牌效應的確一呼百應，今天全港都係「檸檬王」，但「正牌檸檬王」唔做批發，除永吉街，其他地方根本買唔到。澳門咀香園都搵過唐伯、加拿大某某都話幫佢做宣傳，「改良」雞皮紙包裝咁話，但唐伯一概拒絕，理由好簡單：「你無法保證別人唔溝貨！」咁最少都要將一代「檸檬王」註冊啩！但原來不論「檸檬王」還是「永吉街」都係公用字，唔可以「私有化」，於是蔡瀾獻計：「咁就註冊唐伯個樣喇！」從此正牌「永吉街檸檬王」商標就是唐伯個肖像也。「檸檬王」成不了專利，結果「大笪地檸檬王」、「上環檸檬王」（最少兩個），旺角雅蘭敲鑼「檸檬王」，薛家燕最近都出咗隻掛佢牌頭的「檸檬王」。<br> 如果你問賣「檸檬王」畀你的人：「同唔同永吉街？」包你大開耳界。例如「冒牌檸檬王」老點，將唐仔的電話當正自己電話交畀客，咁樣拉關係夠絕吧！但不及客貨車「老香港檸檬王」天下無雙。車牌是ＸＸ948，車主張志祥話要記之曰：「九世發」，原來從前唐伯就在他兩兄弟的人造首飾舖門口擺檔，大兄是唐伯老友，但小弟嘛！唐伯話：「佢見我生意好，常問我攞料，後來佢學我做，用埋我『檸檬王』個名，仲周圍同人認係我徒弟，其實同我一啲關係都冇。」「老香港檸檬王」有個CH商標就是昔日人造首飾舖的商標也。不過張兄在宣傳單張上的一番至理名言，才叫你大開眼界：「市面上發現有很多自稱檸檬大王，冒效本公司馳名已久的檸檬王，所發現是用低劣柑皮……不要在地鐵站內/外，火車站外，街邊地檔、推車檔，及不知名地方購買，以免被人魚目混珠！」</p><p>e.以「老香港檸檬王」自居，客貨車賣檸檬王的張志祥。</p><p>f.CH商標的檸檬王。</p><p>g.「老香港檸檬王」客貨車宣傳招紙。</p><p>h.「上環檸檬王」1號。</p><p>i.「上環檸檬王」2號。</p><p>j.「上環檸檬王」部檸檬車。</p><p>k.包裝手法類似的冒牌「檸檬王」。</p><p>l.「上環大笪地杬王」旗下的「大笪地檸檬王」。</p><p>正牌永吉街檸檬王<br> 地址：中環永吉街中間22號永富大廈對面鐵皮檔，即將從新開業<br> 查詢：92522658&#13;</p></body></html>