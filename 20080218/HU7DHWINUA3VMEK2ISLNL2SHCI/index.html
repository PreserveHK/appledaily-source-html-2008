<html><header><meta charset="utf-8"><title>消費blog：買蓮花跑車送MacBookAir</title></header><body><h1>消費blog：買蓮花跑車送MacBookAir</h1><p>小妹噚日係鼠年第一日開工，新年新願望係搵個型仔男友，首要條件係專業人士，揸跑車唔在講，有埋潮人𠵱家成日講、薄到可以用公文袋裝嘅MacBookAir手提電腦，就係小妹嗰杯茶。<br> 小妹唔係發白日夢㗎，富利堡車行老闆Eric噚日打畀小妹，話早前訂咗10部MacBookAir啱啱抵港，絕對係全港首批MacBookAir現貨，啲客只要購買全新嘅蓮花EuropaSPerformancePack跑車（售價64.2萬元），就送一部MacBookAir，先到先得，「我同啲客傾開偈，特別係啲I-bank高層，同埋啲從事設計嘅專業人士，佢哋都話好想有部MacBookAir，我咪即刻訂一批返嚟囉。」<br> 唔諗住買車嘅，又有時間等嘅，其實可以上網到香港AppleStore買MacBookAir，每部14,900蚊；蘋果嘅公關話，暫時要喺網上訂貨，未有現貨喺門巿賣；網址： http://www.apple.com/hongkongstore/。 <br> 香港電腦商會老友張耀成會長話，部機唔使萬五蚊有交易，喺蘋果品牌嚟計算係抵玩；部機身最薄嘅部份只有4mm，真係好似紙咁薄，重量只得1.36kg，最啱啲行政人員用，拎住周圍去都唔會手軟。<br> 逢周一至周四刊出</p></body></html>