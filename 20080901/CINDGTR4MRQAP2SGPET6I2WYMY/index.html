<html><header><meta charset="utf-8"><title>中環在線：<br>蒙能跌兩成　彤叔掌櫃告急 - 李華華</title></header><body><h1>中環在線：<br>蒙能跌兩成　彤叔掌櫃告急 - 李華華</h1><p>彤叔鄭裕彤持有嘅蒙古能源（276）再度告急，噚日蒙能股價急跌22%，仲攞埋20大股份跌幅之冠。計埋上個禮拜四、五嘅跌勢，蒙能股價短短三個交易日急挫37%，市值蒸發近200億。<br> 彤叔掌櫃、蒙能主席魯連城一停止公佈增持蒙能，股價即刻腳軟，所以佢即時做嘢，噚日用咗1130萬銀，再度增持200萬股蒙能，仲嗱嗱臨公告天下。</p><p>主僕齊出手</p><p>話說8月27號嗰次入市，佢都第二日先出通告，噚日佢即日入市，即日出通告，仲係黃昏六點零五分就上到港交所個網站，咁趕，唔知係咪驚今日再跌過，所以早啲提醒大家，有掌櫃撐住，大家今日唔好亂掟貨呢。<br> 魯連城由上個月19號至噚日，多次入市掃蒙能，合共增持1629.6萬股，使咗差唔多9000萬銀。<br> 掌櫃力托都咪話冇用，話說蒙能喺8月中慘遭洗倉，8月18號股價急跌28%，得番3.5蚊，19號嗰日再跌，淨番3.1銀，當時市場傳出彤叔為撐蒙能，急call好友入市，當然彤叔自己亦有親自出手，佢喺19號就以635萬銀，掃入200萬股蒙能，而魯掌櫃更連續幾日增持蒙能，將蒙能股價由低位三個幾，托起反彈超過一倍，到上個禮拜三嘅8.95蚊。</p><p>賬面唔使輸</p><p>魯掌櫃入市撐蒙能，雖然使咗唔少錢，但由19號到𠵱家，蒙能由3.1蚊，升返到噚日5.65蚊，魯掌櫃賬面暫時睇落未使輸住，仲有大把本錢繼續再托股價！<br> 李華華<br> 電郵：mailto:LiWaWa@AppleDaily.com</p></body></html>