<html><header><meta charset="utf-8"><title>掙錢換鏡　偷拍虛擬非洲</title></header><body><h1>掙錢換鏡　偷拍虛擬非洲</h1><p>早前買咗套《天與地》BD，一大堆高清飛禽走獸跑嚟跑去，從天上影番落地好鬼有氣勢，咪以為舉機㩒拍掣無乜難度，玩過PS3隻《非洲》後，先知每一個鏡頭有幾珍貴，等足一日為偷影河馬打呵欠，已經算濕碎，有時任務仲要你捕捉犀牛飲水、獵豹撲殺一刻呢類危險鏡頭，實在真係搵命博㗎！<br><br>記者：徐影龍<br>攝影：林栢鈞<br>Model：未來（StageModels）<br>鳴謝：SONY提供攝影器材</p><p>動物變大牌Model</p><p>現時次世代遊戲以血腥暴力掛帥，PS3最新玩野外攝影嘅《非洲》（HakunaTamama）就如一股清泉，影風景定動物隨你喜歡，指定拍攝任務完全無時限，大可以喺非洲土壤上慢慢Hea，唔啱影到啱為止。四周仲有好多獅子、犀牛做Model，當然佢哋唔會企定定擺Pose再加個笑畀你影，反而你自己要不斷走位攞角度，好似第七個任務係偷影河馬打呵欠，我就等足一日佢都唔眼瞓，呢班野獸完全無面畀，總之仲難服侍過Ayumi。<br> 終於可體驗《天與地》拍攝難度有幾高，搵靚位畀耐性慢慢哺係首要條件，遇到好似長頸鹿咁膽小嘅動物就要離遠啲影，因為好易嚇走佢；遇到獅子、獵豹等兇猛類更要走遠啲，事關佢老哥唔高興就會撲埋嚟搞掂你。當然遊戲入面唔會見紅或GameOver，不過你會因為暈低而強制返回營地，之前影落嘅相全部無晒，喊都無謂。難度係高，不過有機會一嘗扮CNN、BBC嘅專業攝製隊，呢啲經驗又真係幾新鮮。</p><p>《NG》力撐夠真實</p><p>既然影猛獸咁高難度，攝影器材求其啲都搞唔掂，《非洲》就畀你玩現實世界中嘅單鏡反光相機SONYα系列；遊戲初期只畀部不知名雜嘜單反DC你用，17-55mm正宗Kit鏡一支，唔夠Wide亦唔夠Tele，遠近效果麻麻，好彩過多幾個任務會正式畀部α100你用，變焦快、連拍快、Zoom得亦較遠，相片構圖易操控得多，好多玩家不其然感謝α系列嘅來臨，而且會更努力掙錢，買更貴嘅Body同鏡頭，SONY硬銷成功！<br> 遊戲另一大賣點，就係有《NationalGeographic》撐腰（國家地理頻道），Game內所有野獸動作及習性均根據現實而設計，唔怪得啲群體活動咁真實喇，絕對唔會出現獅子、斑馬相安無事企埋一齊發呆嘅滑稽場面。值得一提係附設詳盡野生動物資料，由硬照、3D模型到文字介紹一覽無遺，雖然目前只得日文版，不過年尾中、英版將會推出，當係收集另類《天與地》都唔錯。</p><p>影靚相速成班</p><p>今作涉及現實中單反DC嘅技術，當中光圈、快門對相片互相影響嘅關係，好難三言兩語講得晒，想簡簡單單拍到令人滿意靚相，以下有四招速成伎倆可參考：</p><p>1.相片可影橫直度</p><p>DS3有六軸感應，扭側手掣就可將相機作橫、直度擺放，令構圖更為靈活。</p><p>2.匿埋影特寫</p><p>不妨多利用矮叢匿埋，按十字掣更可探頭出外偷影。</p><p>3.長鏡玩景深</p><p>光圈越大及Zoom得越盡，景深便越淺（背景變朦朧），主體更突出。</p><p>4.Wide鏡影風景</p><p>影令人感動嘅風景，最好用Wide鏡，以最光點對焦更可玩剪影Feel。</p><p>《非洲》</p><p>遊戲類型：生態拍攝<br> 對應機種：PS3<br> 遊玩人數：1人<br> 售價：$358</p></body></html>