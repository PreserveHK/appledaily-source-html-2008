<html><header><meta charset="utf-8"><title>隔牆有耳：林子祥同華仁仔練歌 - 李八方</title></header><body><h1>隔牆有耳：林子祥同華仁仔練歌 - 李八方</h1><p>歌星林子祥（阿Lam）近年好少公開演唱，噚日佢就同過百名華仁仔喺香港華仁書院禮堂盡情jam歌，深受現場家長歡迎。原來，阿Lam應承咗下月27號，義助「華仁一家基金會」，喺會展舉行一場慈善演唱會。<br> 阿Lam噚日同咁多華仁仔練歌，其中當然包括街知巷聞、近日電視劇都係咁播嘅《分分鐘需要你》。主辦單位安排咗五位中七華仁仔伴唱，雖然首歌紅嗰陣，佢哋都仲未出世，效果依然唔錯。<br> 據聞演唱會反應唔錯，5,000張飛賣剩幾百張較貴價、包括最前位置嘅2,000蚊飛。主辦單位話，門票加埋其他贊助，300萬籌款目標已經達標。校方話，筆錢會用嚟推行小班教學、支持學生全人發展，同埋資助教師再培訓。</p></body></html>