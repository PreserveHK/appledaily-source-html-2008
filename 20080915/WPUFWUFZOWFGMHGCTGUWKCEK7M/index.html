<html><header><meta charset="utf-8"><title>5.4秒極速篤車　Benz趕馬打豹</title></header><body><h1>5.4秒極速篤車　Benz趕馬打豹</h1><p>論雙門轎跑Coupe系列，近年寶馬3系、Z4Coupe賣得最勁，今年仲有美洲豹Jaguar終極高性能版XKR登場。喺馬同豹夾攻下，久違嘅Benz終於按捺不住，CL500「開車」上陣，0-100km/h只需5.4秒，誓要力保楚河漢界。<br><br>記者：徐影龍<br>攝影：陳盛臣<br>模特兒：Connie@StageModel</p><p>趕絕DogSeat
</p><p>Benz第七代CL-Class06年6月早已曝光，呢兩年不斷Upgrade小改款，雖然大多數集中喺用V8引擎嘅CL500身上，不過由於性能同豪華度已足夠爭取市場一席，故採用V12嘅幕後高手CL600根本毋須出手，造成CL500曝光率更高。CL500明顯改自豪華轎車級別嘅S-Class，只係四門改雙門，不過千祈咪睇小呢番改動，Benz就係憑呢點而攔截想過河將軍嘅BMW3系Coupe，因為CL500車櫳更闊落，前排鬆動，就連Coupe嘅死症後排Dogseat亦克服，全車四個人坐得妥當，要辣跑唔使下下趕絕外母。<br> 咪住，仲有Jaguar嘅XK同XKR呢對孖豹Coupe蠢蠢欲動，隨時嚟番嘢「重豹將」！以武論武，CL500具380匹馬力，0-100km/h加速5.4秒，比300匹嘅JaguarXK快0.6秒，雖然略輸玩Supercharged嘅XKR0.5秒，不過另一邊有CL600嘅4.2秒頂住，CL-Class依然無敵，終極大佬CL63AMG完全毋須出手。</p><p>入彎好咬地</p><p>實地試車，我六呎高佬坐上司機位，慣性第一時間拉後座椅，內櫳實在闊落，居然出現掂唔到油門嘅情況，嗱嗱聲拉番前校番好位撻車出發，長腳攝影哥哥坐我後面，一樣唔覺頂腳，仲猛叫我坐後啲唔使就佢。<br> 開車直飆西貢碼頭，沿途好多雙線山路同窄彎，CL500車架大，揸上手慣性偷位過彎，但適應後發覺好多餘，儘管屬FR車（頭偈尾轆，易甩尾）同車身重，不過入彎依然好咬地，憑住7G-Tronic波箱，遇到孤度唔大嘅彎位，我仲膽粗粗大腳Brake減速入彎，再踩大油出彎，升波降波都好Sensitive同靈活，遁迹系統做得好好。去到西貢碼頭，屈番入大清，車少直路多，索性試埋直線加速，V8偈無Turbo無Supercharged，爆起嚟一樣好得人驚，呼兩啖油已經要急急收腳，香港地實在好難玩得盡，要試真正0-100km/h需時幾耐，我諗要上珠海賽車場喇。&#13;</p><p>必玩Option
</p><p>CL500最新Option出籠，近30瓣補品，由玩外觀嘅AMG車身修飾，到實用性強嘅APS導航統統有齊。我最Buy一系列18"至20"合金靚軨，5、7、9輻式任揀，售價$1,500至$13,000，平平哋換轆都唔錯。
</p><p>BenzCL500規格</p><p>引擎：5,462ccV8<br> 馬力：388ps/6,000rpm<br> 扭力：54.0kgm/2,800-4,800rpm<br> 傳動：7前速7G-Tronic、後驅<br> 車價：$1,778,000<br> 查詢：仁孚行（28957339）</p></body></html>