<html><header><meta charset="utf-8"><title>中環在線：奧運冇人賺到大錢 - 李華華</title></header><body><h1>中環在線：奧運冇人賺到大錢 - 李華華</h1><p>北京奧運係中國人百年夢想，全國熱血沸騰等佢來臨，做生意嘅更加係磨拳擦掌，準備發奧運財。不過人算不如天算，今年3月以嚟開始發生藏獨同疆獨事件，中央對奧運整個定位完全改變，做唔做到生意已經唔緊要，最緊要搞個「平安奧運」，令奧運商機大打折扣。積極參與呢次奧運嘅飛達帽業（1100）副主席兼董事總經理顏寶鈴仲話：「邊個話奧運賺大錢肯定講大話！」<br> 講到咁激，梗有原因，對顏寶鈴嚟講，今次奧運令佢一殼眼淚。喺平安奧運嘅大前提下，外國人甚至北京以外嘅大陸人，都好難入京，令到旅客生意大減。</p><p>補貨要三日</p><p>原本以為坐9萬人嘅鳥巢，係做生意嘅黃金地點，點知聽顏寶鈴講，裏面紀念品店舖豆膶咁細，只可以放1500頂奧運帽，第一日雖然短短15分鐘之內賣晒，但再補貨足足要3日，點解？咪就係因為安檢理由囉，搞咗一輪先再添得1000頂帽嚟賣。<br> 至於另一個佢期望好高嘅做生意熱點──長城八達嶺，就因為舉行單車賽對外封閉。仲有一個銷售熱點頤和園，就不時因為要招呼外國總統權貴，對外封閉，你話點做生意。難怪顏寶鈴話，今次做奧運生意嘅商人會有人蝕錢，有啲嚴重到工廠倒閉㖭。</p></body></html>