<html><header><meta charset="utf-8"><title>敏妮Talk：咪亂撈底 - 溫敏妮</title></header><body><h1>敏妮Talk：咪亂撈底 - 溫敏妮</h1><p>前幾日，公司位auntie同敏妮講，喺電台聽到有位太太向某某投資名嘴呻，話因為買咗國壽（2628）嘅accumulator，家陣仲要接貨，好慘。股壇前輩路過聽到，好不屑咁話：「家陣仲要接貨嘅，應該係今年先入貨。講I'llkillyoulater都講咗咁耐啦，仲去買，你慌唔係學人撈底咩。」<br> 正如股壇前輩講，師奶買棵菜都會識得去格吓價，買個生果都左揀右揀，但投資金融產品，仲要係咁高風險嘅產品，居然人哋叫佢買佢就買，真係有啲匪夷所思。的確，家陣個市，升多跌少，好多優質嘅股票已經跌咗好多，對唔少人嚟講真係好吸引。好似Mr.B前幾日問敏妮，「近排有乜好股？交行（3328）撈唔撈得過？」</p><p>投資者懶理風險</p><p>敏妮都會有撈底嘅心態，問題係要撈底就要知邊度係底，可惜敏妮唔知邊度係底，咁點撈？敏妮唔係「炒家」，尤其喺呢個時候，真係可以用「今日唔知聽日事」嚟形容，敏妮點敢亂嚟，唯一有把握係長供滙豐（005）。<br> 投資冇方向，咁就惟有諗吓點樣為銀包裏面嘅錢增值。家陣普遍香港人銀包都應該唔止得一張信用卡，敏妮有好多朋友攞嘅信用卡，多到要買本相簿嚟放，攞咁多卡，係方便喺唔同地方消費會有唔同優惠。不過，敏妮相信唔係咁多人記得晒所有信用卡有乜優惠，仲有邊張信用卡嘅迎新優惠最抵。</p><p>格盡信用卡優惠</p><p>近排有位朋友sent咗條link畀敏妮，裏面將各大銀行推出嘅信用卡優惠不斷update，仲有比較唔同信用卡優惠、卡主用完優惠後嘅經驗分享，可能好多朋友都知呢條link，但如果你唔知，敏妮唔方便喺呢度幫人賣廣告，有興趣自己上敏妮blog睇。<br> 溫敏妮<br>  http://wanmanli.com/blogs/ </p></body></html>