<html><header><meta charset="utf-8"><title>轆Book：1分鐘自動泊S位</title></header><body><h1>轆Book：1分鐘自動泊S位</h1><p>唔係得個屏幕畀你睇車尾，今次真係可以蹺埋對手，個軚盤自己識轉，架車撞鬼咁自己扭入S位呀！BenzB200加入主動泊車輔助系統，經過實戰測試泊S位，由開始到泊好熄匙落車，1分09秒搞掂，新手女車手以後唔怕俾後面條貨車仔響啦。<br><br>文：嘴嚼爺<br>攝影：陳細權<br>模特兒：Phoebe</p><p>START</p><p>1.去到前車側邊，再入後波，電腦會問你係咪泊車，答錯要重新度過位。
</p><p>2.軚盤自行左扭右擰，慢慢泊好車，過癮！</p><p>3.搞掂！</p><p>10個感測器度位</p><p>近年見過水貨車安裝自動泊車系統，但只限泊L位，兼且程序相當繁複。老實講，旺區幾可會有L位街錶吖，呢架小改款平治B200嘅ActiveParkingAssist系統，淨係識泊S位已夠實用喇。<br> 睇吓人同電腦邊個醒先，見到前面有個S位，喺空位後面架車側邊就要打定燈慢駛，呢個時候，只要車速唔超過35km/h，錶板就出現P字，代表車身10個感應器已經做緊嘢度位；慢慢駛過空位，去到前面架車側邊停低，就可以入後波，電腦又會問清楚你係唔係泊車，㩒軚盤上面個「上」掣，即係答Yes，之後嘅嘢，交畀佢得嘞，雙手唔使掂軚盤，只要控制油門同Brake就搞掂，最勁係埋位之後，仲會叫你入番D波向前面回少少軚㖭，完美收招！<br> 靚女計過時，玩晒成個過程需時1分09秒，仲泊得鬼咁四正，只要記得早一個車位打燈慢駛，基本上唔會慢得過人手好多，不過留意嘅係，太窄車位電腦就幫唔到你，預番我哋張相個位咁闊就差唔多喇。之後我試埋泊L位，仲快，10秒入晒，不過係我自己扭軚嘅，因為個系統係唔識自動泊L位㗎！</p><p>136匹夠推細車</p><p>玩完新科技，望番架車，到底小改款改喺邊呢？磨砂銀色鬼面罩、頭尾泵把、有指揮燈嘅門邊鏡、17吋胎軨。始終今次焦點唔係個殼，所以保持番一貫B-Class的骰風味已經收貨。坐上車，我最鍾意曬太陽，有天幕車頂好開心，Phoebe話怕曬黑又可以拉埋太陽擋，掂；淺灰色真皮內櫳梳化，靚就靚，不過襟睇定襟污糟，畀錢嗰個自己諗。<br> 性能呢，廠方話個Autotronic無段變速波箱重新調校過，不過揸落我就唔多覺，唔係話唔好，行車依然暢順，136ps推架B-Class，日常夠用啦。總括各裝備，B200真係好啱做架高級啲嘅腳車，加埋自動泊車，買嚟𠱁老婆又好，藉口同女朋友兩份揸又好，換新車唔使俾人哦，仲讚你夠細心㖭呀。</p><p>BenzB200規格</p><p>引擎：2,034cc，直四<br> 馬力：136ps/5,500rpm<br> 扭力：18.9kgm/3,500-4,000rpm<br> 傳動：Autotronic無段變速，前驅<br> 售價：$308,000起<br> 查詢：仁孚行（28957339）</p></body></html>