<html><header><meta charset="utf-8"><title>NewiPodnano好色</title></header><body><h1>NewiPodnano好色</h1><p>今時今日，iPod幾乎已經同MP3機畫上等號，每次Apple有新iPod推出，無論潮人定音樂發燒友都相當重視。日前照慣例又係由SteveJobs介紹最新iPod登場，包括第4代iPodnano、升級版iPodTouch以及復古味十足iPodClassic，每款都各有特色，叫人難以取捨！<br><br>記者：許福合<br>攝影：梁世權</p><p>歷代最薄</p><p>iPodnano絕對係相當成功iPod系列，獲得大量用家歡心，不過潮爆外形下，卻令用家異常不放心，皆因機背極容易「受傷」；新iPodnano為此起用全鋁合金機身設計，摸上手硬淨兼金屬感強烈，放上枱面都唔怕刮花。機身亦由扁平改為流線型機體，予人更薄更輕之感，而2"靚芒更令nano生色不少，不過最吸引人仲係機身提供9種顏色之多，包括銀、紫、藍、綠、橙、黃、粉紅、紅和黑色，極之鮮艷奪目。
</p><p>喪撐24hrs</p><p>iPodnano想當然以聽歌做主打，CoverFlow揀歌、選碟嘅便利直接功能，大家於iPhone及iPodTouch早已感受過；新nano更新加了體感Sensor，只要手腕輕轉、由直打橫部nano，介面就由文字模式轉換成CoverFlow揀碟、揀歌。內置速度計，用家只要快搖nano，就變成自動Shuffle模式，配合8GB及16GB記憶容量，能支撐24小時音樂時間，好歌聽不完。新nano還內置遊戲功能，主要係方向感測類遊戲，消磨時間一流。</p><p>Profile<br> 容量：8GB/16GB<br> 音樂格式：AAC/MP3/WAV<br> 影片格式：H.264/MPEG4<br> 播放時間：24小時（音樂）/4小時（影片）<br> 體積：90.7×38.7×6.2mm<br> 重量：36.8g<br> 查詢：Apple（800908988）</p><p>iPodTouch內置喇叭</p><p>新版iPodTouch亦同時登場，外形保留鏡面機背及金屬機身，機身右邊加入音量控制鍵，聽歌要校大細聲就更方便。<br> 另外機身附有喇叭，除咗可以聽歌仔，更重要係打機終於可以有聲音，唔使下下Headphone！AppStore的加入，亦為iPodTouch提供更多種軟件及遊戲，現時約有700種以上免費及收費軟件可以下載，安裝亦簡單，可經iPodTouch上AppStore圖示或電腦上《iTunes》就可下載及安裝。另一個新增功能係內置Nike+iPod接收器，喜愛跑步用家就可從iPodTouch接收到里數等數據。</p><p>iPodClassic120GB大容量</p><p>簡單就是美，若然你鍾情於傳統iPod設計，iPodClassic絕對能給你驚喜，分別設有黑白兩色，機身厚度只有10.5mm，但已有一個2.5吋屏幕，無論係聽歌玩CoverFlow、睇相及睇戲都可以過足癮，最重要係一機容量就達到120GB，可以放3萬首128K歌或150小時影片。</p></body></html>