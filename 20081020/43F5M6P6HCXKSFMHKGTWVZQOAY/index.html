<html><header><meta charset="utf-8"><title>轆Book：<br>Jazz風吹起　尾廂Double戲法</title></header><body><h1>轆Book：<br>Jazz風吹起　尾廂Double戲法</h1><p>01年HondaJazz首度曝光，闊落內櫳打破細車悶局，旋即喪掃全球50個獎項，到今年總銷售已衝破200萬部！09款Jazz新登場，谷偈改賣相並非最強，能夠將舊版孤兒仔尾廂空間，Double升大一倍先最厲害！<br><br>記者：徐影龍<br>攝影：陳盛臣<br>Model：Chris@StageModels</p><p>車艙拉前空間大增</p><p>無計，近年家用車越嚟越講求實用性，油錢貴又要講環保，性能規格變得較次要，賣相同實用性先係出車第一考慮。新Jazz繼續大玩空間魔法，喺車身體積只係稍稍加大嘅限制底下，內櫳卻成功偷位，兩排座椅加尾廂唔再揦埋一嚿，排排坐毋須屈腳，大家舒服，尾廂更由過往只可擺一個大行李篋，到新版可以擺到兩個，實用性豈止提升一倍！<br> 揭穿魔法，最大關鍵其實在於CabForward車艙前移設計，引擎空間及頭冚縮細，將整個前排拉長嚟擺，不但令擋風玻璃變大、視野更闊，前後排甚至尾廂空間均全部受惠，而且前作大受歡迎嘅ULTR百變椅子依然健在，周街都有嘅摺平放座椅已經碎料，Jazz可反方向咁將底部座墊抽起，令後排都可擺放如盆栽等高身物件，玩法更多樣化。</p><p>a.的起個掣就可玩盡ULTR百變椅子，夠體貼。</p><p>b.三個大男人匿喺尾廂吹水，唔好忘記呢架係細車仔。</p><p>c.尾廂比舊款差不多加大一倍，足夠擺兩個大篋。</p><p>d.扁長三角形頭燈超光猛，想低調啲都唔得。</p><p>e.	唔止擋風玻璃加大咗，連頭頂亦變成天幕加電簾。</p><p>f.	嫌+/-波箱未夠車手Feel？玩埋軚波扮F1囉！</p><p>g.	我最鍾意中控台個Design，渾圓得嚟唔會扮可愛，好舒服。</p><p>h.	三圓錶板簡單唔花巧，黑底紅字夠清晰。</p><p>i.	車前視野擴闊不少，三幅式多媒體軚環係新加裝備。</p><p>i-VTEC步大力雄</p><p>一直覺得Jazz名不副實，一點藍調憂怨感也沒有，頗為精靈活潑，反而日版叫Fit就貼題得多。外形大變亦係新版Jazz重點之一，在過往偏圓偏Cute嘅設計下，加入唔少骨位增加硬朗感，而且頭唇包圍Design得更立體有力，成架車畀人感覺Sporty、生猛咗。<br> 精神咗嘅唔止係外表，副偈一樣Upgrade至1,339cc，馬力升至齊頭100匹，比舊版86匹當然好力咗，最醒神係改為i-VTEC引擎，扭力相應加強埋，FullLoading起步一樣步大力雄，全家總動員踩上山頂凌宵閣，架車都唔會唞晒大氣。我奄尖，總係嫌1.3L唔夠照，能夠攞盡1.5L最低牌費級別會抵啲，不過睇番車價唔使15萬，有齊恒溫冷氣、電鏡、電簾、CD連MP3音響、鎖引擎防盜系統等等，仲想點？</p><p>規格表</p><p>引擎：1,339c.c.直四i-VTEC<br> 馬力：100ps/6,000rpm<br> 扭力：13kgm/4,800rpm<br> 傳動：五前速+/-半自動波<br> 售價：$149,880<br> 查詢：合群汽車（28818862）</p></body></html>