<html><header><meta charset="utf-8"><title>轆Book：<br>重量測試VellfireWelcab　300磅照頂</title></header><body><h1>轆Book：<br>重量測試VellfireWelcab　300磅照頂</h1><p>Welcab即係指福祉車，幾年前已經有豪華MPV推出福祉車，最大特色就梗係Alphard水貨Sporty版嘅Vellfire莫屬。全家去街都可以為長者或有需要嘅屋企人、朋友，提供特別服務之餘又夠豪，仲要豪得夠瀟灑豪邁嗰下至堅吖嘛！<br><br>文：方糖<br>攝影：陳盛臣<br>Model：Joanne</p><p>重量級測試</p><p>自問覺得Vellfire本身已經比Alphard吸引，鬼叫水貨版配備同樣豪華之餘，外形更Sporty更型更瀟灑，總覺得揸住Vellfire無咁容易俾人誤會係中港司機，起碼部車揸起嚟更似自己車，係家用豪華車。坦白講，問十個有九個朋友買MPV七、八人車嘅最大理由絕對係為家人，自家都上有高堂，下有妻房，仲有幾隻化骨龍，平時揸部房車載住全家出動時，父母上落車時總會呻幾句，唔係腳痹就係坐得唔舒服，睇到都心痛。難怪佢哋出街食餐飯都要諗過度過，見到Vellfire就知道呢個問題可以解決，唯一係，老竇體重係重量級，唔知部車中排個特製輪椅頂唔頂得住，於是乎攞部車出街試吓。</p><p>300磅都無有怕</p><p>幾多人對Welcab個特製輪椅超好奇，搵咗型仔Michael同Oscar試坐，Oscar仲係第一時間見到Welcab已即時打電話叫喺附近嘅好友Michael出嚟八吓，唔理佢係八卦Model有幾靚，抑或係部車有幾盞鬼都好，見佢咁有興致又點可以齋望吖！話明係特製，官方數字話可以承受100kg重，即係220磅重囉，「我150磅，Michael都成140磅喇，升降都好鬼夠力喎！」兩個人加埋成290磅，坐上去仲要Un吓Un吓咁，負重肯定超過300磅，個特製座椅仍然唔斷，夠硬淨！「加埋Model都應該頂得住！」你梗想同Model逼埋一齊坐啦！俾兩個猛男搞完一輪，連路過嘅婆婆都好奇想試咁款，「阿婆，影張相吖！」即時嚇到健步如飛走咗，阿婆都閃得幾快喎！</p><p>大班輪椅</p><p>Vellfire外形確係比行貨豪華MPV搶眼，靚仔Sharp醒啲人點都望多兩眼，揸出街係就係無房跑車型仔㗎嘞，起碼都唔輸蝕咁喇！呢部VellfireWelcab係七人座版本，三排七座位，中排兩張獨立位，左邊就係特製輪椅，出入升降全都由一個控制器控制晒，㩒個掣就可以輕易操控，細蚊仔都曉。成張輪椅降到落地之後更係可以脫離車身四圍走，至啱行街郊遊時長輩細蚊仔有咩頭暈身㷫攰賴賴時出動。椅身可調校角度，更設有煞車手掣，絕對實際。就算張輪椅用唔着，中排座椅一樣係大班椅，換句說話同場景，即係一張大班椅輪椅囉，可想而知坐嘅有幾疏肝喇！</p><p>規格</p><p>引擎：2,362c.c.直四<br> 馬力：170ps/6,000rpm<br> 扭力：22.8kgm/4,000rpm<br> 傳動：無段變速自動波，前驅<br> 尺碼：4,865×1,840×1,900mm<br> 查詢：富利堡（28776700）</p></body></html>