<html><header><meta charset="utf-8"><title>甘捨名利照顧傷患弟弟<br>黎姿宣佈退出娛圈</title></header><body><h1>甘捨名利照顧傷患弟弟<br>黎姿宣佈退出娛圈</h1><p>黎姿近一年來為照顧在車禍中受重傷的胞弟黎嬰，公私兩忙，衣不解帶，甚至願意犧牲自己的演藝事業。昨晚她為無綫劇集《珠光寶氣》宣傳時，含淚宣佈退出娛樂圈，該劇是她最後一個劇集，之後她會專心照顧家人，以及打理胞弟的美容院生意。</p><p>現年37歲的黎姿（GiGi）是香港電影之父黎民偉的孫女，生於戲劇世家的她，一向熱愛娛樂事業，拍片無數，去年5月其胞弟黎嬰發生車禍嚴重受傷，她去年拍罷劇集《珠光寶氣》後，曾一度表示要休息一年照顧弟弟，昨晚《珠》劇首播，黎姿之前在將軍澳電視廣播城為劇集接受《東張西望》訪問時，正式宣佈退出娛樂圈。</p><p>淚盈於睫<br>「𠵱家已經好滿足」</p><p>昨晚節目開始前，黎姿分別與高層樂易玲及曾勵珍等不停咬耳仔，之後她接受傳媒訪問，正式宣佈會退出娛樂圈。黎姿在蔡少芬手拖手陪同下接受訪問，她說：「今日係我最後一次接受訪問，呢部戲係我喺娛樂圈最後一部戲，完咗我做番自己，幫手搞細佬啲生意同埋照顧家人。」<br> 據悉黎姿與無綫尚有五年合約，對此她說：「無綫都唔計有冇合約，我一世都係無綫人，其實我拍呢個劇時已想過係最後一個劇，諗住拍完先講，點知細佬出咗事，所以唔方便講住，而且我有責任幫呢個戲做宣傳，我等咗好耐部戲先出街。」受訪期間，黎姿一直眼濕濕，而在旁支持她的蔡少芬也忍不住眼濕。<br> 黎姿自言獻身娛樂圈多年，歌影視的工作也嘗試過，她說：「我又唔係要進軍荷李活，𠵱家我已經好滿足，好足夠，唔同階段做唔同嘅事，我都30幾歲就嚟40歲，10幾歲入娛樂圈，𠵱家要做其他嘢，好似要返學、照顧家人同打理細佬生意，其實呢一年我都冇停過，我已經冇遺憾，有好多人陪我一齊度過，特別係無綫、蔡少芬、邵美琪同司棋姐一直好支持我。」其後她又再次多謝無綫及傳媒多年來的照顧。<br> 黎姿表示自己是個小女人，希望過回正常生活，又謂人生不只金錢才重要，最緊要是一家人齊齊整整才幸福。記者問她會否結婚找個男人照顧自已？她說：「父母照顧咗我咁多年，我唔使要人takecare我，我兩年前同細佬講過退出，佢即刻話好，我唔係女強人，人生唔一定喺名利上努力。」樂易玲則指無綫不會與黎姿解約，又謂她昨日才知黎姿有此決定，今日會與無綫總經理陳志雲商討如何處理。<br> 對於黎姿退出娛樂圈，曾跟她合作的藝人莫不感到愕然和可惜，但仍支持她的決定。蔡少芬說：「我都啱啱先知，只要佢開心我就開心，我會支持佢決定。好感恩能夠同佢合作拍過兩部劇，佢唔做都唔會孤單，因為錫佢嘅人會拖佢一齊行。」與黎姿曾多次合作的陳豪說：「會支持佢決定，最緊要佢開心，黎姿係個好堅強嘅女仔，希望觀眾同朋友支持佢，希望以後佢生活開心，能夠照顧細佬係一種福氣。」</p><p>伯樂大讚<br>「有情有義又叻女」</p><p>李司棋則說：「頭先見黎姿喊我都嚇傻咗，佢係一個好難得嘅女仔，其實做呢行係會冇晒自己時間，佢抽唔到時間照顧細佬，咁呢個決定都係開心嘅。」另一方面，早年發掘黎姿入行的黃百鳴，昨日在電話中說：「黎姿為照顧親人而放棄自己事業，佢咁樣真係有情有義，佢咁叻女，我相信佢去到邊方面發展都會一樣出色，我祝福佢有好嘅將來。」<br> 採訪、攝影：王崇穎、林妃</p><p>娛樂資料庫：星海浮沉23年</p><p>現年37歲的黎姿，14歲時憑電影《開心鬼放暑假》出道，04年憑《金枝慾孽》封無綫視后，告別作則是大堆頭劇集《珠光寶氣》。</p><p>1971年<br> 生於電影世家，祖父為電影之父黎民偉，祖母為電影明星林楚楚，姑媽是演員黎萱<br> <br> 1984年<br> 由許冠傑介紹到新藝城試鏡，在處女作《開心鬼放暑假》做配角<br> <br> 1988年<br> 邂逅有婦之夫黃玉郎，91年分手</p><p>1989年<br> 與許晉亨傳緋聞<br> <br> 1990年<br> 簽約無綫，翌年拍攝首部劇集《怒海孤鴻》<br> <br> 1992年<br> 加入樂壇，經典作為《白恤衫》，憑驕人身材獲「愛美神飛彈」美譽</p><p>1996年<br> 憑電影《古惑仔之人在江湖》的細細粒一角人氣急升<br> <br> 2004年<br> 憑劇集《金枝慾孽》封無綫視后<br> <br> 2007年<br> 三月與「夜總會之父」鄧崇光傳緋聞；同年5月胞弟黎嬰遇車禍，腦部受創，黎姿宣佈停工一年<br> <br> 昨晚<br> 宣佈退出娛圈<br> <br> 資料來源：《蘋果》資料室</p><p>行蠱惑上位</p><p>黎姿最為人熟識的角色，相信是電影《古惑仔》系列中的「細細粒」，她曾參演逾40多齣電影，後全力投身電視圈。<br> 1985年　《開心鬼放暑假》<br> 1986年　《飛躍羚羊》<br> 1990年　《獄中龍》<br> 1991年　《怒海孤鴻》*<br> 1994年　《烈火狂奔》*<br> 1996年　《O記實錄II》*、《古惑仔之人在江湖》<br> 1997年　《97家有囍事》<br> 2000年　《制服誘惑2之地下法庭》<br> 2001年　《新楚留香》*<br> 2004年　《金枝慾孽》*、《水滸無間道》*<br> 2005年　《妙手仁心III》*、《胭脂水粉》*<br> 2006年　《火舞黃沙》*<br> 2007年　《通天幹探》*<br> 2008年　《珠光寶氣》*<br> <br> 備註：有*號為電視劇<br> 資料來源：《蘋果》資料室</p><p>14歲入行供養胞弟成材</p><p>14歲入行養家的黎姿，因家境貧困，故肩負供胞弟黎嬰讀書的重任，雖然曾背負與有婦之夫黃玉郎不倫戀之名，但仍不斷努力工作，供黎嬰至中大醫學院畢業後，再到英國攻讀碩士課程，回港後黎姿又全力資助他開設皮膚護理中心，一直以胞弟為傲。<br> 去年5月，黎嬰乘搭的士回家途中發生嚴重車禍，頭部撼壆重傷，昏迷兩個月奇迹蘇醒，經多次腦部手術後，去年12月已轉往麥理浩復康院療養。黎姿當時正為無綫台慶劇《珠光寶氣》開工，她不但請假日夜照顧黎嬰，又傳她到四川寺廟點七星燈祈福，更在弟弟的意外後，信奉基督教慰藉心靈，更計劃於貴州以黎嬰之名建校助貧童。</p></body></html>