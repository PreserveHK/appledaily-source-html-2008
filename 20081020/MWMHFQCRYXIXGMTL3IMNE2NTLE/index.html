<html><header><meta charset="utf-8"><title>隔牆有耳︰民建聯有個屈員 - 李八方</title></header><body><h1>隔牆有耳︰民建聯有個屈員 - 李八方</h1><p>立法會噚日上演「雷曼苦主現形記」，皆因有傳媒煞有介事，攞返上星期開會時，甘乃威同余若薇申報利益嘅舊聞嚟炒作，雖然甘、余二人一早澄清事件，包括甘威買嘅係瑞銀發行、渣打分銷嘅股票掛鈎票據（ELN），同雷曼根本冇任何關係；余若薇亦重申，開會時已申報咗利益，唔覺有任何利益衝突。</p><p>屈甘乃威買雷曼產品</p><p>早前提出用公帑為雷曼苦主包底，搞到劣評如潮嘅立法會第一大黨民建聯，黨主席譚耀宗噚日一反近日喺雷曼事件上嘅低調作風，即時撲出嚟咬住唔放，話喺佢記憶中余若薇同甘乃威會上冇申報，仲話據佢了解，甘威買嘅產品同雷曼有關。記者見譚耀宗講到咁肯定，都追問點解咁心水清，點知問唔夠兩句，佢先至話啲料原來只係嚟自一份報紙報道。結果越問越縮，譚耀宗由本來一味老屈，最後要改口，話要查番立法會紀錄，先至確定余大狀同甘威有冇申報。<br> 民記副主席葉國謙嘅講法，就同黨主席好唔同，佢話覺得作為立法會議員，係代表好多選民，只要討論嘅問題係關乎大眾，即係分分鐘關係到過千同過萬市民，議員就有責任要表達。正當大家都唔明點解佢口氣比主席鬆咁多，葉國謙講講吓，露口風話一間佢相熟學校原來都中咗招，但佢唔覺有需要申報。有記者好奇怪民建聯咁多錢放銀行，有冇涉及雷曼相關產品，葉國謙就話好難答呢個問題，又話唔覺得有需要向傳媒公開黨產存款點樣運作喎。</p><p>長毛逆思考利益衝突</p><p>社民連長毛自爆，銀行戶口長期只有一萬蚊，根本冇錢買雷曼迷債，又話大家捉邊個立法會議員係雷曼苦主，根本係捉錯用神，因為苦主作為受害者，追討退款好正常，反而大家應該睇吓邊個議員喺「三行六保」有職位，「幫苦主有乜問題，同呃人嗰啲機構有關先有問題！」<br> 至於新丁樓王謝偉俊就冇買雷曼相關產品，反而白姐姐買過ELN，不過早前已經放咗，冇乜損手。葉劉就話有個堂家姐中咗招，但由於唔係直系親屬，所以唔申報都冇問題。<br> <br> mailto:pf_lee@appledaily.com</p></body></html>