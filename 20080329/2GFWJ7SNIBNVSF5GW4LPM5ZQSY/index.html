<html><header><meta charset="utf-8"><title>拉闊足球場--網友：利記求其迎打吡</title></header><body><h1>拉闊足球場--網友：利記求其迎打吡</h1><p>周日英超默西賽德打吡戰，由利物浦主場對愛華頓；可能利記賓帥輪換制太深入民心，所以今集《拉闊》讀者都睇死紅軍會留力，更可能收起謝拉特和費蘭度托利斯，以應付未來三鬥阿仙奴的聯賽及歐聯賽事。</p><p>今集3大討論重點：</p><p>1.假如你係賓帥，今場敢唔敢輪換？<br> <br> 2.馬斯真蘭奴上仗被逐，抵唔抵死？<br> <br> 3.西甲波冇英超咁好睇？</p><p>Victor點睇</p><p>我覺得西甲娛樂性高，好睇過英超，講求地面組織和滲入，今次講西甲真係暢所欲言。大家講到皇馬咁差，我就唔係咁睇；廸亞拉打防中幾好，就算比比、簡拿華路失位都包到，卡斯拿斯又「弗」。當然西維爾有幾隻快馬，但作客患得患失，我相信皇馬失波之餘，都可以憑反擊大勝。<br> 講番上季皇馬攞冠軍，卡比路如明白取勝之道，懂得打半守勢波，只要7、8個球員醒醒定定就夠贏。<br> <br> 金句：簡拿華路只要淡淡定定，唔好出「超級無敵鏟」，就可以減少失波。<br> <br> Victor貼士<br> 星期六54維拉利爾2:2馬德里體育會（12倍）<br> 星期日37利物浦1:0愛華頓（5.5倍）<br> 星期日58皇家馬德里3:1西維爾（12倍）</p><p>Marco點睇</p><p>我今仗捧呢個波膽已經表明心迹。講真利物浦「lead」住愛華頓兩分，今仗打守勢波，唔輸畀你已經有着數，下周作客阿仙奴先係主力所在。大家好明白利物浦係歐聯球隊，首席射手費蘭度托利斯又剛踢完場國際賽；如果我係賓帥，一定畀佢唞唞，望佢對阿仙奴時偷雞入波。<br> 另外，馬斯真「爛佬」梗係罪有應得，沙比阿朗素已經拉住佢，佢都走去「哦」球證，抵佢死。<br> <br> 金句：如果賓帥搞得掂歐聯，聯賽排第8都冇所謂。<br> <br> Marco貼士<br> 星期六54維拉利爾1:2馬德里體育會（11倍）<br> 星期日37利物浦0:0愛華頓（9倍）<br> 星期日58皇家馬德里3:1西維爾（12倍）</p><p>金水點睇</p><p>我初初貼愛華頓贏2:1，不過考慮利物浦打吡戰唔會咁失威，先揀番1:1波膽。今仗賓帥一定收起晒主力，謝拉特都可能唔踢，畢竟佢歐聯經驗豐富，晉級好多時都靠佢。<br> 雖然紅軍名宿高巴拿批評過輪換制，不過𠵱家球壇要兼顧咁多賽事，輪換制係適合利物浦。<br> 我建議西甲聯尾段，可追捧傳統球隊如拉科魯尼亞、畢爾包等，因為經常出現「放分」，幫佢哋成功護級。<br> <br> 金句：利記求其出盧卡斯踢，佢哋目標根本放喺歐聯度。<br> <br> 金水貼士<br> 星期六54維拉利爾3:2馬德里體育會（23倍）<br> 星期日37利物浦1:1愛華頓（6倍）<br> 星期日58皇家馬德里2:1西維爾（7.5倍）</p><p>送你阿仙奴練習球衣</p><p>下集以webcam打入嘅讀者，除咗會由我哋幫你買3串7波膽，講得最好嘅讀者，更加會得到阿仙奴練習球衣；獎品咁豐富，仲唔即刻上網登記？<br> <br> 〈拉闊足球場〉下次舉行日期：03/04<br> <br> 想參加？即上 http://soccer.atnextcom/jp/soccer <br> <br> 節目重溫： http://sport.appledaily.com </p></body></html>