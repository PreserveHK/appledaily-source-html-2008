<html><header><meta charset="utf-8"><title>CitroenC63.0Exclusive<br>走彎　只此一家</title></header><body><h1>CitroenC63.0Exclusive<br>走彎　只此一家</h1><p>唔想隨波逐流，要追求有自己Style嘅新事物？呢部法國CitroenC63.0Exclusive應該啱晒你要求。首先唔會一街都係，講到品味，佢都唔輸蝕，裏裏外外都有自家Style。淨係「走彎」夠靚，已經搶盡收視！講嘅係佢無論頭燈、尾燈同尾窗，都用上獨特彎形設計，風格另類只此一家！<br><br>記者：鄭達基　<br>攝影：譚盈傑　<br>模特兒：Tobey</p><p>法式個性化</p><p>無論係以前嘅2CV同BX19，還是近代嘅C2或者C4，只要係法國Citroen出品，肯定由內到外，都有種其他人點扮點抄都無可能做到嘅自家Style，所以一直喺Fans心目中，都有咁上下地位。呢個設計路向，嚟到屬頂級車款之一嘅C6，一樣得到延續，大家可以從特別嘅車尾設計中，搵到有關蛛絲馬迹。首先，C柱採用咗傾向纖薄嘅設計，令C6嘅外觀變得流線型嘅同時，亦令車窗嘅面積增加。其次就係首趟採用嘅弧形尾窗，加埋內藏小尾翼嘅尾冚，望落夠晒特別。我諗要喺街上搵一部同佢一樣咁有自家風格嘅豪華房車，真係有啲難度！車廂一樣抵讚，由於軸距長達2,900mm，令前後兩排嘅乘客都擁有闊落乘坐空間，後排乘客仲可靠中央手枕上嘅按鍵，可以將前排乘客席前後移動。</p><p>液壓懸掛你話事</p><p>喺設備配搭方面，剔除咗無電天窗呢個缺點，整體嚟講都唔錯。前後兩排座椅都有電熱功能、多功能顯示屏幕、原廠內置免提裝置等等，絕對稱得上應有盡有。我個人亦都好鍾意嗰套Hydractive3+andAMVAR第三代主動液壓懸掛系統。佢不但有唔錯嘅吸震效果，感覺好柔順，仲可以跟隨駕駛者嘅喜好嚟設定懸掛嘅高低㖭！動力核心係一台3.0公升V6引擎，馬力輸出可達215匹嘅同時，配合埋6前速+/-半自動波，大可滿足一眾追求速度感嘅人。當然，運轉寧靜都係優點，即使喺試車嗰陣深踏油門狂跑，我都聽唔到有半點噪音傳入車廂，勁！</p><p>規格
</p><p>引擎：2,946c.c.V6DOHC<br> 馬力：215hp/6,000rpm<br> 扭力：21.8kgm/3,750rpm<br> 傳動：6前速半自動波，前輪驅動<br> 尺碼：4,908×1,860×1,464mm<br> 軸距：2,900mm　<br> 車重：1,816kg<br> 車輛提供：雪朗汽車（28689999）</p><p>供款幫你計
</p><p>首期：$69,500<br> 利率：5%<br> 年期：48期<br> 每月供款：約$15,638<br> 註：以上數據僅供參考。</p></body></html>