<html><header><meta charset="utf-8"><title>中環在線：簡文樂十幾歲就鍾意支解 - 李華華</title></header><body><h1>中環在線：簡文樂十幾歲就鍾意支解 - 李華華</h1><p>唔少商界富豪細個都捱過世界，冠軍科技（092）主席簡文樂（圖）係其中一個，咪睇佢家吓身家豐厚，又係大馬主，原來佢細個嗰陣，同好多人一樣都試過喺街度排隊輪米。<br> 佢話喺50年代出世，當時戰後冇耐，糧食短缺，唔係有錢就一定買到嘢食，家家戶戶都要配給，佢細細個就拎住「米票」去買米，屋企有7個兄弟姊妹，買得米嚟，就冇乜錢買餸，餐餐都係得一兩碟餸咋。<br> 喺咁嘅環境下，當時讀天主教學校嘅簡文樂一心諗住大個做神父打救世人，點知因為朋友嘅幾句說話改變主意，後尾仲信埋佛教。簡主席話：「朋友知我想做神父，就話我未見識過呢個世界，最緊要係連女仔都未識過，拖又未拍過，第日有人因為感情事要你輔導，咪撞板！」年少嘅簡主席，聽到呢番話覺得好啱，所以放棄做神父。<br> 到咗十幾歲佢迷上科技，屋企嘅收音機、洗衣機，都逃唔過俾佢「支解」嘅下場。60年代末，佢見到當時嘅政府請人寫電腦程式，仲有在職培訓，未學過電腦嘅佢，膽粗粗走去報考。佢話：「當時有幾千人考，主要考IQ同計數，我唔單止考到，仲係第二名。」</p></body></html>