<html><header><meta charset="utf-8"><title>專家對話　A股等數據公佈後急彈</title></header><body><h1>專家對話　A股等數據公佈後急彈</h1><p>市場觀望大陸今日公佈嘅最新經濟數據，港股噚日表現牛皮，恒指微升90點，H股指數更幾近平收。專家指，內地A股在低位有承接，股市有機會喺經濟數據公佈後，出現急速反彈。<br> <br> 黃：黃偉康　翁：翁世權　楊：楊慧玲<br> <br> 楊：市場擔心大陸公佈經濟數據後，會有宏調措施出台，內地股市走勢點睇？<br> 黃：其實內地A股表現好淡爭持，朝早市場都仲擔心會有新宏調政策，但其實央行副行長劉士余上個禮拜六，已經講咗3月份通脹由2月份嘅8.7%，跌至8.3%，市場最擔心嘅通脹數據已經唔再係秘密，朝早嘅下跌可能係炒作增發股份同集資，家陣A股喺3400點低位有支持，唔排除已經有資金偷步入市，當經濟數據公佈後，A股有機會急速反彈。<br> 楊：如果睇好A股有冇輪可以買？<br> 翁：現時都有投資者入緊A50中國基金（2823）嘅Call輪，但要留意，唔少資金喺啲短線窩輪，呢啲輪𠵱家都變晒仙輪，所以當A股反彈，唔少蟹輪需要鬆綁。揀輪要揀啲槓桿比率3至4倍，時期最少有4個月，行使價唔好太進取，最多價外10%。<br> 楊：投資者現時好唔好入市？<br> 黃：市場都係預計港股會再跌多兩、三百點，現時入市嘅風險唔係太大，唔排除恒指月底有機會上番25000點。</p><p>短炒阿里巴巴有賺</p><p>關公：推介阿里巴巴（1688），佢14蚊左右有支持，呢兩日短炒阿里巴巴都有些微進賬，唔錯㗎。<br> 楊：除咗現價有支持，有冇其他原因？<br> 關公：阿里巴巴嘅股價跌到13.58蚊，已經跌近招股價，相信佢再跌空間唔大，風險有限。<br> 黃：阿里巴巴始終短線波動性較高，建議都係等到佢落返13蚊先，如果佢守得穩呢個價位，短期都有機會再上返17蚊嘅水平，短炒阿里巴巴有水位。<br> 翁：要控制注碼，唔好太重手，止蝕位要睇得好緊，炒即日鮮好喇，因為隨時一個消息嚟到，股價挾升同挾跌都好容易。<br> <br> 《大埔關公建議》<br> 建議買入價：13.2元<br> 目標價：15元<br> 止蝕價：-<br> 時期：一星期</p><p>每日收市後4:30pm<br> 歡迎Click入finance.appledaily.com以Webcam參與節目及收看<br> <br> 亦可Phonein28698262暢談心得<br> 可登上 https://video.appledaily.com.hk/realtime/features細閱詳情 <br> <br> 今日嘉賓：亨達集團研究部董事黃敏碩<br> <br> <br> </p></body></html>