<html><header><meta charset="utf-8"><title>忍肉，負重。<br>林二汶</title></header><body><h1>忍肉，負重。<br>林二汶</h1><p>如果我是林二汶，我應該幾頭痕。點解我阿哥奀挑鬼命我咁好吸收？點解我已經唔瘦校服仲要係長衫？點解我有靚女聲冇靚女樣？換轉尋常百姓，踩正以上是但一項都足以導致青春期過度抑鬱。她這個敏感多疑天蠍座，忍贅肉，負重磅，多年來卻依然笑呵呵，圓頭闊面露齒齊陰還寫得下掛肥頭賣屈辱的《肥妹與脂脂肪肪》。<br><br>記者：劉嘉蕙<br>攝影：伍慶泉</p><p>我介意㗎，唔介意點會有呢本書？</p><p>沒有人生下來就豁達，開心果背後總有眼淚流。她的肥妹心路，走過《始終一天》的懵懂自欺，觀望過《TheBestIsYetToCome》，最終修成正果肯定自我《又美麗又可愛》，可歌可泣。堅持肥，比起變瘦，你道不更難？「到頭來這無關肥瘦，最重要是你有多愛自己？」二汶如是說。<br> 又莫非我好心地？一直認為林二汶那種，叫「唔瘦」，未至於肥，「我係百二磅面、百六磅身，上鏡呃到人啫。」</p><p>一峰着二汶舊衫</p><p>肥妹背後有段古，話說當年林媽媽見哥哥一峰唔肯食飯，陀住二汶時，暗自祈禱個B出世時食得又快又多。中咗！林家從此多了個人幫手擔擔抬抬，瘦哥哥有得執肥妹妹衫着，恩澤全家，二汶以為自己是肥妹超人。<br> 直至中學，才發現外面的世界，原來不太喜歡肥。「中學着長衫校服，第一次實實在在看到自己跟其他人的分別，發現自己點扮都係成個水桶，表面上着鬆身衫褲扮冇事，試過為迎合朋友去減肥，做很多委曲求全的事，暗地裏很不開心。」<br> 她好彩有家庭溫暖，媽媽教她要肥得有尊嚴、哥哥話有樣嘢叫FatPower。但入行唱歌大家還是期望有一個瘦的歌手。<br> 「他們說，你唱歌好好聽喎，但最好減少少，我唔明，為何我的歌聲不足以令你看不到我的肥？」</p><p>有些無心笑話，我其實介意。</p><p>現實容易看到的，大概是瘦肥兄妹。「大家都問我喺屋企係咪成日打阿哥。這關乎我個人修養問題，點解我生得大份，你就認定我粗魯、惡死？其實都是偏見。」<br> 「肥姐過身後，陶傑講過一句話，我很有共鳴，世人認定肥人只能當諧星、惡死上海婆，有冇問過佢個心想唔想呢？」<br> 06年報道18歲2百磅的肥英被童黨打死，令二汶的起心肝替肥人說說話。由執筆到完工，花了年多，她說是人生大反省。<br> 「起初動機單純，想為肥人抱不平，但寫到一半寫不下去，我想，每個人都錯過，誰有資格去批評別人？」她中途修正角度，加入第一身分享才成了今天自稱「掛肥頭賣屈辱」的圖文小冊。</p><p>肥美有法</p><p>「我覺得，做人不要一味怨世界不公平，俾人打第一下，你自己都有責任。如果你自己都信要變瘦才值得人愛，那種愛才是最不值得。」<br> 愛自己不等於放任地肥，肥人也有肥美之法，「有些衣服會穿得人好看、學懂化妝你可能會變開朗、運動令人精神爽利，不要因為肥，就否定自己任何美麗的可能。」<br> 她強調要跟大家介紹英國女新人Adele，「她是白人肥妹黑人聲，我是靚女聲肥妹樣，以前覺得，都唔襯嘅！現在想想，咪幾有火花！」<br> 挾at17名氣，二汶可找出版社出書，但她堅持自資，讓整件事更有象徵意義，創作版圖更跨一步。「以前我很介意水準，覺得未夠好不敢拿出來見人。《魔幻羅盤》作者菲臘普曼說了句話令我開竅，他說所有創作都有自己生命，對創作者及受眾都有機會產生影響，所以都應該成全。」</p><p>後記<br>揀啲笑嘅</p><p>不常做藝人訪問，事實上也不恨做，看娛樂版和《東張西望》太多，句句得啖笑，加埋是唔知做乜──無聊是無罪的，比較遺憾的是無知無覺，讓認真和肯用腦反而變成一種古怪。<br> 林二汶是少有的，如此年輕又如此多道理想講。做訪問前先從袋仔裏翻戒指戴，「戴住會安心啲」，要求點一杯咖啡，喝一口就放下，「讓舌頭沾點甜就好」，很在意自己狀態，完全清楚自己每一步在發生甚麼事。見過太多將訪問當例行公事的受訪者之後，老實講，林二汶令我幾感動。尤其是，你說這叫妄自菲薄都好，認真有時都睇對象，一個藝人願意對《蘋果》認真，多少反映其心胸廣闊情操高尚。</p><p>訪問後她想睇相，攝記哥哥Scroll完一輪，她高叫「揀啲笑嘅揀啲笑嘅」，我揞住心嗰句：其實你唔笑嗰幾張真係靚啲又整鬼你咁啱坐正肥佬MichaelMoore下面……<br> 二千字不算長篇幅的訪問本來無事無幹不設後記，這個後記，分明是畀位我出張笑相，以紀念林二汶曾經堅持。</p></body></html>