<html><header><meta charset="utf-8"><title>車櫳大夠靈活　踩完單車去飲</title></header><body><h1>車櫳大夠靈活　踩完單車去飲</h1><p>日產Serena於92年登場後旋即大受歡迎，主因係能夠切合市場需要。香港以中小型家庭為主，因此一部中小型多用途實用車就啱晒，加上市場近年注重環保，佢嘅低耗油量及廢氣排放量就迎合呢個潮流。另外，Serena嘅尾廂真係大到放得落兩部單車，等你輕輕鬆鬆遊完單車河後，仲可以喺車櫳換埋衫施施然去飲㖭！<br><br>記者：梁美甜<br>攝影：周旭文<br>模特兒：Pheobe、Edmond</p><p>防水椅　身水身汗無有怕</p><p>全新Serena依然延續四方盒外形，不過新車最盞嘅係無論係齋版抑或Deluxe版都用上防水質料作座椅，即時令我諗起出去玩到周身汗水都無有怕，就算一家大細小朋友倒瀉飲料都唔使再大驚小怪；若然係帶屋企隻訓練有素小寵物出街，一時情不自禁都容易處理，抹一抹即妥無有怕！<br> 除咗防水椅之外，全新Serena仲改頭換面，用上全新車頭大燈、電鍍鬼面罩、同色頭泵把等，整體觀感更統一。最驚艷嘅係今勻仲加入咗兩個新色，包括翠藍色（KingfisherBlue）同埋冷鐵色（CoolIron），第一眼望到呢個藍，WarmColour有種望見青天白雲嘅開心感覺，仲好Energetic，令人覺得揸住佢去做運動都無問題！</p><p>環保車　慳錢又慳油</p><p>新車副偈仍然係符合政府環保汽油私家車稅務寬減計劃，即係話出車平，揸起嚟夠慳油，排出嚟嘅廢氣又夠少，即係夠環保囉。至於代理標榜嘅「拉闊中央穿梭長廊」亦好搞鬼，講嘅長廊其實係座椅變動後騰出嚟嘅位；坦白講，個人唔覺好寬敞，不過以呢個價錢有齊3排防水座椅、泊車鏡頭連芒等高級配備就即刻抵番晒。另外，2.0公升引擎可輸出137匹馬力，配合埋XtronicCVT無段變速自動波，起步加速反應變得爽快，唔再似上代咁笨手笨腳。</p><p>日產Serena規格</p><p>引擎：1,997c.c.直4DOHC<br> 馬力：137ps/5,200rpm<br> 扭力：20.4kgm/4,400rpm<br> 傳動：XtronicCVT無段變速自動波，前輪驅動<br> 尺碼：4,680×1,695×1,840mm<br> 軸距：2,860mm<br> 車重：1,630-1,695kg<br> 查詢：合誠汽車（23688235）</p><p>日產08新車<br>全面睇</p><p>想親身一睹全新08年新版Serena嘅風采？想試吓高科技人氣嘅全新Elgrand，嗰副天眼視像泊車系統有幾犀利？咁就要趁呢個周末，去沙田新城市廣場參觀日產車展啦！事關到時會展出呢兩款車外，其他車系亦會同場展出，想買部新車過年嘅朋友，千祈唔好錯過。<br> <br> 日期：1月19、20日（星期六、日）<br> 時間：10:00am-9:00pm<br> 地點：沙田新城市廣場一期一樓</p></body></html>