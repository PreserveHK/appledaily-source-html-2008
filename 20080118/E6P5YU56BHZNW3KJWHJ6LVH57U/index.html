<html><header><meta charset="utf-8"><title>儍婆．窩輪．小解．茄輪<br>娛樂風頭躉：林海峰是但噏𠱁你入局</title></header><body><h1>儍婆．窩輪．小解．茄輪<br>娛樂風頭躉：林海峰是但噏𠱁你入局</h1><p>是但＝求其？<br>如果打工仔做事是是但但、求求其其，得到的下場輕則被老闆罵個狗血淋頭，重則炒魷。<br>但近幾年有一位仁兄是但噏、求其唱都可賺到盤滿缽滿，由伊館到會展到紅館，還場場爆滿。<br>這個人是但說句「多晒」，求其講句「超低能勁搞笑」便可成為金句，被製為電話鈴聲。<br>是但＋求其＝「是但噏，求其大合唱」？<br>又來噴口水了，有請林海峰！<br>撰文：李珮洳</p><p>林海峰（Jan）將於下月25至28日在紅館舉行四場「芝華士林海峰是但噏求其大合唱」講唱會，一個平時不喜歡說話的人偏偏喜歡做唱片、享受獨自在台上開talk騷，世事往往充滿矛盾。阿Jan一向甚少公開提及家人，第一次開talk騷時罕有提及與太太彭羚、兩個囡囡的生活細節。今次阿Jan有否想過再將家人牽涉在內，他帶點疑惑的說：「我真係唔係好明，點解啲人對我屋企咁有興趣呢？我未知今次會唔會講呢個話題。如果大家咁想知，我答大家可能會有，咁我引咗你哋入局先，唔係你要乜我就餵乜，入到嚟我咪畀第二啲嘢你囉。」</p><p>夫妻少談公事</p><p>為了配合講唱會，阿Jan同時推出新碟，大碟內有一首歌叫《儍婆》，單看歌詞還以為是他冧老婆之作，皆因歌詞寫道：「儍婆點解你仲要去忍我，仲會𠱁番我，換轉我即刻扯晒火。儍婆點解你仲要去跟我，成世要跟我，換轉我轉個身早撇咗。夏季就靚女多，貪高興玩過，就算我係闖禍，你當冇睇到聽過。做嘢做到冧咗，即使跌低過，係你為我嚟唱首溫馨K歌。」阿Jan解釋這首歌絕不是送給太太，只是藉此以明鬧暗讚的方式歌頌身邊的女性，他說：「人人睇完呢首歌啲歌詞都以為我寫畀老婆，絕對冇咁嘅事，我係想講我生活、工作上周圍都有好多女性，佢哋主宰咗好多重要事，當中包括有上司、同事、屋企人、女fans，甚至幫我化妝嘅都係女性，所以我先寫一隻歌講佢哋，表面上睇就好似鬧緊呢班儍婆，事實上我係歌頌緊佢哋，我唔想再唱嗰首禁歌《只因喜歡你》喇。」<br> 提起彭羚，記者打蛇隨棍上再多問幾條問題，阿Jan卻抵死地以「我有我嘅生活，佢有佢嘅忙碌」來交代與太太的關係，他說：「《儍婆》呢首歌我冇畀佢聽過，歌詞佢都冇睇過，我好耐冇將工作同佢分享，只係以前拍拖初期佢仲喺呢行，我會將叱咤啲稿講畀佢聽吓，𠵱家真係好少機會喺屋企提及公事。」&#13;</p><p>避看自己表演</p><p>多年來，商台叱咤頒獎禮中的焦點，除了是男女歌手獎花落誰家以及誰哭得比誰大聲外，阿Jan短短10多分鐘的棟篤笑也甚具娛樂性。在剛過去的1月1日頒獎禮上，阿Jan將歌手的走勢以抽新股和窩輪作比喻，可惜台下反應麻麻，到他完成表演，台下才有反應，是比預期來遲了。對此阿Jan覺得今次是新嘗試，其實寫完稿後，林夕也曾作出忠告，他說：「林夕有同我講過現場嘅觀眾層比較細，佢哋未必聽得明我講啲乜，佢哋喺窩輪個位識得笑，全因為由茄輪呢個話題引起佢哋嘅興趣，我都有預計到今年嘅反應唔似以往咁樣，但係我想博我想試，總之所有嘢都係盡做啦，之後就可以安心上路喇。」<br> 阿Jan又表示做talk騷是個長線投資，等於他在叱咤選取比較冷門的話題，觀眾未必有即時反應，但不可以抹煞之後的可能性，他以陳奕迅（Eason）和黃子華的表演說起，並說：「你睇Eason同子華個騷，現場睇一次，到出碟之後睇多次，你get到嘅嘢係唔同㗎，有啲嘢喺現場你未必會笑，到睇碟時你就會覺得好正，呢啲就係要博嘅長線投資。」阿Jan指至今都沒有翻看自己的演出，就算電視台播映，他會查清楚播出時間，盡量避免轉台時看到。</p><p>愛做騷有自由</p><p>相信上年林海峰最令人難忘的，就是被拍到在海邊小解。問他會否將此事在talk騷中重提，他反問記者：「你仲記得咩？我之前做訪問都有人話記唔起呢件事啦，我都未知會唔會講，可能會攞出嚟講一兩分鐘啦。」經過林海峰之前的兩個talk騷，市面上有一個後遺症，第一次talk騷後街上很多人講「多晒」，第二次就不停有人說「超低能勁搞笑」，甚至有人將之剪輯成電話鈴聲，阿Jan說：「如果我早知呢啲說話可以變成一門生意做電話鈴聲，我一早就叫公司做，自己賺埋呢筆啦。」其實工作以外的阿Jan不愛說話，就連接受訪問時例牌開場白都是「吓，要我講乜呀？我冇嘢講㗎喎。」偏偏阿Jan就最愛talk騷及出唱片，因他覺得這兩項工作給他最大的自由度，他非常享受當中創作過程，以及一個人在台上用一支咪表演，從中得到的滿足感難以形容。</p><p>拒入場唔老利</p><p>潮人也有迷信八卦的一面，問阿Jan開騷最怕遇到甚麼難題，他居然回答是最怕保母車不能進入表演場地，他指這是他多年來的一個宿命，他說：「我都唔知點解次次做人哋演唱會嘉賓又好，做記者會又好，就連啱啱做叱咤綵排都好，不論會展、九展同博覽館都話我架保母車冇登記唔畀我入，作為一個artist，呢個好似係一個signal話畀你知呢度你未夠班入嚟呀，我都會諗係咪我唔夠勁呢？次次都係咁好唔老利㗎嘛。」<br> 最後談到宣傳海報被指抄襲畫家岳敏君的作品，阿Jan表示岳敏君的畫近年的流行程度就如毛澤東的肖像處處可見，他說：「我呢幅又唔係畫又唔係用嚟賣，我用呢個擘大口笑嘅形象就好似去萬聖節party你總有一個角色想扮，有人扮白雪公主有人扮鬼一樣咋嘛。」</p><p>「今次冇帽冇tee啦」
</p><p>早前林海峰在記者會上舉辦了「我最最最最最最最最最最的林海峰表演項目」投票，當中項目包括「現場演繹電燈膽」、「台上行雷閃電俾雷劈」、「反轉舞台Part3」、「補發多個大獎予Paco」及「全場免費派發紀念Tee紀念帽」等，最後以派帽派tee一項大比數勝出。</p><p>「唔想咁濫」</p><p>事實上，每次阿Jan開騷所推出的紀念品必會掀起fans搶購。雖然以往阿Jan推出的產品眾多，若要買齊全套價錢絕不便宜，但多數人都是抱着又要鬧又要買的心態搶購。阿Jan透露今次talk騷只會推出少量，款式比之前為少，他說：「我本來諗咗好多款，做又做咗好多，但結果出到嚟我又唔想出咁多，因為做嘅過程我連自己都唔覺得興奮，唔想件事變得咁濫，總之今次冇帽冇tee啦。」阿Jan指身邊的拍檔都叫他出多些產品，他們的解釋是「你唔興奮但係啲人想要呀嘛。」不過阿Jan最後的堅持是：「我做嘢都要令自己興奮，我唔想好似做填充咁，求其填滿啲格仔就算。」</p><p>《儍婆》<br>作曲：陳奐仁　填詞：林海峰</p><p>全世界有邊一個最儍　儍就我要請佢吔燒鵝　儍婆<br> 望見就佛有火　啲單寄畀我　就有賴你幫助　似個秘書包搞妥<br> 話肚餓就有call　即刻餵飽我　夜半賀我一賀　嚟碟餸跟湯老火<br> 落雨仲去踢波　波衫臭得我　就似毒氣災禍　你冇計點都攬我<br> 做到攰就有火　邊位按摩我　全靠係你用對手咪咪嚤嚤<br> 好　老細我放工　我約晒老友去放鬆<br> 好　放到我過晒鐘　冇嘢攝攝你半個鐘<br> 我叫你到你實出嚟　喂你冇嘢你畫乜眉<br> 你有肚腩我要你減肥　次次借你嚟去出氣<br> 儍婆　點解你仲要去忍我　仲會𠱁番我　換轉我即刻扯晒火<br> 儍婆　點解你仲要去跟我　成世要跟我　換轉我轉個身早撇咗<br> 夏季就靚女多　貪高興玩過　就算係我闖禍　你當冇睇到聽過<br> 做嘢做到冧咗　即使跌低過　係你為我嚟唱首溫馨K歌<br> 好　你有你發功　最怕你唱到喊到腫<br> 我冇錫到你燶　冇買嘢送過你　送個風<br> 次次你嗌要食曲奇　我嗌老細叫碟蘇眉<br> 當你冇到　我係揸旗　冇𠱁過你仲成日激你<br> 儍婆　點解你仲要去忍我　仲會𠱁番我　換轉我即刻扯晒火<br> 儍婆　點解你仲要去跟我　成世要跟我　換轉我轉個身早撇咗<br> 全世界有邊個最儍唔及你一個<br> 儍嘅我要請你吔燒鵝<br> 儍婆　點解你儍到咁鬼錯　成世冇好過　全世界醫生都怕咗</p><p>儍婆　千億個就愛你一個　係我最識貨　就算我知你short咗<br> 儍婆　呢一心就要你一個　儍嘅襯番我　儍到敢伸手畀我拖<br> 儍婆　聽聽吓又要喊乜喎　儍嘅喊乜喎　儍到你咁喊一餐瞓咗</p></body></html>