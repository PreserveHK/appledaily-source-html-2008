<html><header><meta charset="utf-8"><title>全新八代Accord<br>非常歐Look</title></header><body><h1>全新八代Accord<br>非常歐Look</h1><p>一直深受香港市場歡迎嘅HondaAccord，房車應用配備相當齊，加上二手市場及價錢亦一直有支持，換車Trade-in都無有怕。由上一代開始，Honda雖已將佢由跑房轉型做豪房，務求搶到更多愛舒服嘅客仔，但外形及內觀始終趨向傳統，笨重感偏重。誰不知闊別多年之後重見，由日製嘅第八代Accord竟意氣風發登場，歐Look非常，大大嚿但內櫳闊落，輕躺軟熟座椅上，可感受那份歐式溫柔。<br><br>記者：梁美甜<br>攝影：譚盈傑<br>模特兒：Sandy</p><p>歐Look搶灘　大嚿夠溫柔</p><p>上一代Accord雖已轉趨豪房格局，士別多年，全新Accord以歐洲豪華房跑車嘅姿態出現，由頭燈設計、鬼臉罩連電鍍框邊，到車身流暢線條等等都富線條及層次感，車尾造型更有啲似寶馬及Benz，立體而歐Look味濃，氣勢斐然！<br> 新車最誇張要算整體車廂嘅擴建，軸距及車身增加咗60mm及90mm，大大提升空間感，齋望已經覺得好闊落寬敞，坐落就更加唔使講，絕對唔會有壓迫感。最估唔到嘅係佢外形大大嚿，但好易操控，而且內櫳坐落舒服到暈，兩排皮椅都做得好精緻軟熟，像被一位高大歐美俊男環抱着，邊個話大嚿唔溫柔，差啲瞓着㖭呀！</p><p>馬力提升　性能強化</p><p>除Outlook上有所修改之外，性能亦有所提升。新車搭配2.4公升直4i-VTEC環保引擎，最大輸出馬力及扭力達180匹及22.6kgm，馬力比上一代增加10匹之餘更慳油兼環保。新Accord車架亦較之前低了15mm，加上配備VSA行車穩定輔助系統，入彎循迹性大大提升。<br> 本以為車身大，睇位、入彎、加速有啲難度，殊不知Accord副偈夠跑有餘，起步加速順滑有力，加大咗嘅車窗更令視野無遮擋，開揚而清晰；最正係轉彎U-turn嗰陣，毋須大幅度扭軚已可靈活爽快地完成，事關新車加入咗VGR可變齒輪比系統，增強轉向靈活性，睇怕各位姊妹以後遇着泊位，不會再搏老命狂扭軚咁狼狽到暈，個個都瀟灑得起囉。</p><p>全新Accord首登場</p><p>Accord不嬲都受香港車迷歡迎，Honda喺闊別上一代Accord一段時間之後推出八代新車，仲將個Look轉做歐洲味道，性能上亦提升唔少，直迫歐洲豪華房。想親身目睹新車風采又或一解相思之苦，就趁車行周末舉行嘅車展落去感受一下喇！<br> <br> 日期：1月19、20日（今、明）<br> 地點：各本田陳列室<br> 時間：10am-9pm<br> 查詢：24777800</p><p>新車速蘋</p><p>讚：<br> ．外形精神有貴氣<br> ．車廂闊落坐得舒服<br> 彈：<br> ．中控設計刻板傳統<br> ．少了歐洲大路加減波箱</p><p>All-New2008<br>HondaAccord2.4規格</p><p>引擎：2,354c.c.直4DOHC配i-VTEC<br> 馬力：180ps/6,500rpm<br> 扭力：22.6kgm/4,300rpm<br> 傳動：5前速機智邏輯自動變速系統<br> 尺碼：4,945×1,845×1,475mm<br> 軸距：2,800mm　<br> 車重：1,560kg<br> 查詢：合群汽車（23802231）</p></body></html>