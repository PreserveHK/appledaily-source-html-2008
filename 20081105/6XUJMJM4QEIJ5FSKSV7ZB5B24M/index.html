<html><header><meta charset="utf-8"><title>轆book：人車爭戲</title></header><body><h1>轆book：人車爭戲</h1><p>《新鐵金剛之量子殺機》今日上畫，男主角喺《皇家賭場》被評最醜占士邦，好彩邦女郎有睇頭；今集仲慘，連女主角都唔賣樣，風頭反而被不識飛天遁地射導彈嘅AstonMartin蓋過，令DB系列再次紅爆全球！想一睹DBS廬山真貌？Sorry，全港得兩架，仲要被神秘車主買咗，買飛入場睇戲可能仲實際。<br><br>記者：徐影龍<br>攝影：譚盈傑<br>Model：Fu、詠詩@StageModels&#13;</p><p>DBS全港僅兩部</p><p>《量子殺機》打破占片傳統，續集居然承接上集劇情，所以邦邦專用戰車仍然係AstonMartin最頂級嘅DBS，而且更係現實中嘅標準版DBS，無任何改裝花巧嘢裝上去，唔好話學羅渣摩亞架LotusEspritS1咁變潛水艇，連皮亞斯布士南嘅BMW遙控玩法都無，更遑論發射飛彈、伸個雪橇出嚟滑雪咁騎呢。沒有天馬行空，DBS仍可出位受追捧，靠嘅係實牙實齒頂級性能，以及英式貴族品味。<br> 打電話畀香港AstonMartin，諗住借車影番輯靚相，原來呢架DBS極其珍貴，賣價430萬，就算有錢都要等一年半載先訂到，全港只得兩位神秘富豪做到車主，喺街遇到佢嘅機會率，我諗仲低過見到林保怡揸細寶喺銅鑼灣出現。<br> 其實DBS改良自同廠另一頂級王牌DB9，引擎規格、波箱系統等兩者大致相同，只係少咗碳纖包圍、後轆軸距短啲，同埋車櫳佈局有少少分別，性能上DB9嘅0-100km/h亦只慢DBS半秒，極速更只差1km，不過平咗足足114萬，三球多啲就買到，值唔值真係見仁見智喇。</p><p>470匹DB9唔失禮</p><p>既然DB9咁貼近DBS，標準版賣價都成$316萬，過吓手癮試揸兼影相，已經無失禮。呢架英國國寶級跑車，一身雪白流線身形，雙門Coupe格及19"超巨合金軨，充滿跑格但不失貴族味道，車頭不成比例地特別長，主因係放入一台5,935c.c.V12引擎，令DB9修長車身隱隱透出懾人霸氣，但去到車前鬼面罩及氣壩位置，又收尖得恰到好處，兩側扁長頭燈點綴番高雅氣質，基本上唔着得隆重啲坐上車，簡直對架DB9唔住，難怪揸車入嚟嗰位司機哥哥，都有股上等人氣質。<br> 007架DBS暫只得手波版（剛宣佈將推出自動波版），所以我更為欣賞今日呢架有半自動波嘅DB9，最正係全車不設波棍，D波、P波全部㩒掣，懶人至愛。雖然V12偈搭5,935c.c.有成470匹馬力，根本毋須谷副偈求爆炸力，不過軚盤仍設有轉波撥片，俾你過吓+/-波手癮，閒時Hold轉數、拖波一樣得。真係好奇怪，DB9已經有成470匹，DBS更達510匹，點解戲入面啲壞蛋揸架爛鬼吉普車，已經追到邦邦有氣無碇唞？</p><p>引擎：5,935c.c.V12<br> 馬力：470hp/6,000rpm<br> 扭力：600Nm/5,000rpm<br> 傳動：6前速Touchtronic2半自動波箱<br> 0-100km/h：4.8秒<br> 極速：306km/h<br> 售價：$316萬<br> 查詢：MFJebsenAutomotiveLtd<br> （23662017）</p></body></html>