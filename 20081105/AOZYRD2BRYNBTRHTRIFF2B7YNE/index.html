<html><header><meta charset="utf-8"><title>人車爭戲</title></header><body><h1>人車爭戲</h1><p>荷李活有個慣例，逢親A級大片上畫，必定有相關TVGames應市，做宣傳之餘仲可刮多一筆，相當之有諗頭；《新鐵金剛之量子殺機》今日在港公映，仲要夾啱晒，七大遊戲齊齊上市，由PC、PS3到NDS都玩得到，誓要推高007人氣！<br><br>文：之達</p><p>007變格鬥天王</p><p>七大遊戲版本熱鬧上市，包含PC、PS3、XB360、PS2、Wii、NDS，甚至連官網FlashGame都有，由手提機打到落PC，除咗Wii及NDS版喺玩法上有啲唔同之外，今次荷李活最有誠意都係幾個高清Version；首度採用熱爆全球嘅《CallofDuty4》遊戲引擎，由影像畫面，到射擊、動作表達等，全部都有板有眼。論Graphic，遠景霧化、複雜建築物，到蜂擁出嚟嘅敵人，都似番隻大Game，絕對有別以前嘅《蜘蛛俠》、《變形俠醫》咁簡陋又求其。<br> 用得《COD4》引擎，人物造型同動作當然有番咁上下，首先主角007跟電影版嘅丹尼爾似到十足十，好多跨欄、跳起嘅動作都熟口熟面；比一般FPS遊戲更叻嘅，係加入勁多格鬥同迴避動作，如匿喺掩護物同敵人開火、偷偷行近推人落樓、衝前打成Set格鬥技等，越玩越似《MGS》＋《秘境探險》，相當有新鮮感。<br> 值得一提係隻Game包含《皇家賭場》同《量子殺機》嘅劇情，好多場景跟足電影版，好似喺地盤喪追恐怖分子、火車上決鬥等，睇過電影版嘅，玩起嚟一定好有共鳴。&#13;</p><p>官網多嘢玩</p><p>高清版有睇頭，其餘版本都唔弱，Wii版雖然畫面多邊形相對較少，貼圖亦無咁靚，不過最煞食始終係體感玩法，拎起支Wiimote瞄準敵人，又或出力揮拳打爆恐怖分子等，玩得投入刺激得多，打兩關已玩到大汗叠細汗，原來做占士邦都好辛苦㗎！<br> NDS版就簡單啲，打直部機玩，左邊芒顯示地圖，右邊就指住007周圍行，當然要不時昅住地圖個芒，搵路走兼盡量避開敵人，久不久就有劇情交代，手提機嚟講算係咁喇。<br> 想免費過占士邦癮，大可到其官方網頁，玩吓幾個FlashGame，主要係揸吓飛機同快艇，一邊避開陷阱、一邊迎擊敵人，玩一輪嫌悶，可以去DownloadSection度嘆免費午餐，入面有齊桌面Icon、壁紙、預告片、劇照同人物介紹等，相當之豐富。<br> <br> 網址： http://007.com/#/games </p><p>PC：約$278（已推出）<br> PS3：$378（已推出）<br> PS2：約$328（本周派貨）<br> XB360：$299（已推出）<br> Wii：約368（本周派貨）<br> NDS：約$228（本周派貨）<br> 查詢：i-Gamer（27253338）</p></body></html>