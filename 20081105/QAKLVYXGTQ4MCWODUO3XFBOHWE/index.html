<html><header><meta charset="utf-8"><title>中環在線：<br>彤叔攞獎鮑威爾、董建華撐場 - 李華華</title></header><body><h1>中環在線：<br>彤叔攞獎鮑威爾、董建華撐場 - 李華華</h1><p>噚日中環金融圈熱門話題，梗離唔開花旗總統「變色」，奧巴馬當選新一任總統，不過，花旗前國務卿鮑威爾，竟然連總統大選都唔理，山長水遠飛嚟香港，出席灣仔君悅酒店一個頒獎禮，究竟乜嘢事咁緊要？咪係為咗頒獎畀鄭裕彤囉，彤叔獲加拿大西安大略大學（UniversityofWesternOntario）頒發傑出商界領袖獎。</p><p>長孫唔跟家族傳統</p><p>加拿大西安大略大學嘅RichardIveySchoolofBusiness商學院香港分校，噚晚慶祝成立10周年晚會，仲頒咗個商業領袖獎畀彤叔，又專登搵嚟鮑威爾親自見證，都咪話唔巴閉。唔單止咁，大公子純官鄭家純好識做，見老竇同前特首董建華老友鬼鬼，專登搵老董嚟幫老竇打氣，有個咁有心嘅公子，彤叔唔止攞晒彩，仲好窩心㖭。<br> 呢間西安大略大學因乜無端端畀個獎彤叔呢？查實彤叔家族同呢間大學有深厚淵源，唔少鄭家成員都喺呢間大學畢業，純官同三妹鄭秀霞當年就係讀RichardIvey商學院，二妹鄭麗霞同第三代接班人鄭志恒，即彤叔細仔鄭家成嘅大公子，亦係呢間大學嘅畢業生。<br> 不過，純官大仔鄭志剛就冇跟隨家族傳統，而係走咗去花旗哈佛讀東亞研究文學。<br> 10年前西安大略大學喺香港開設分校，向校友籌募捐款，聽講當時彤叔都出咗唔少力，大開水喉射住幫助分校成立。彤叔家族上下咁撐母校，母校又試問點會唔醒水回報，送個傑出商界領袖獎畀彤叔。<br> <br> 李華華<br> mailto:LiWaWa@AppleDaily.com</p></body></html>