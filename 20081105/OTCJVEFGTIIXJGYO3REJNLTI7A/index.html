<html><header><meta charset="utf-8"><title>轆Book：法國七人遊樂場</title></header><body><h1>轆Book：法國七人遊樂場</h1><p>男人買車，最難過一關是家中財爺──老婆大人；但若講到買七人車，真正要服侍的其實係家中幾隻化骨龍。小朋友一唔睇價錢，二唔睇名牌不名牌，唔會見高就讚見低就踩，亦夠晒童言無忌，舒唔舒服一試就知。<br>既然買車都係服侍佢哋，今次試車就搵來三兄妹齊齊試。得到幾位大少小姐讚部車空間大多嘢玩，似足遊樂場，咁以後出街，唔使下下𠱁餐懵煩餐飽，開開心心出發至盞吖嘛！<br><br>記者：梁美甜<br>攝影：楊錦文<br>模特兒：Matthew、Joseph、Yoyo</p><p>360度開揚空間足</p><p>法國Renault一向都係以實用兼外形獨特而見稱，七人車就更甚，Renault嘅GrandScenic外形特別，第一眼就感受到一股法國味道。買得七人車，十個有九個半都係為咗屋企人；若然屋企仲有幾隻化骨龍嘅話就更頭痛，事關由幾歲人仔到十幾歲𡃁仔都好，全都似足大人，都有要求有意見，一個唔順心拗餐懵就無謂喇！<br> 偏偏呢部GrandScenic唔似一般市面上嘅日本車款，外形不俗之餘，內櫳亦一樣獨特，空間大到似足小型遊樂場，仲有大大個擋風玻璃，加埋雙天窗，空間感十足，無論坐前、中、後都好，恍如有個360度開揚景觀，小朋友至鍾意，去到邊都無遮無擋，望咩都一清二楚，第一觀感，三個都話：好！</p><p>孖仔激讚：好玩遊樂園
</p><p>大孖Matthew同細孖Joesph感情好，加上好奇心重，咩都可以研究一番玩餐飽，無時停。得閒就嚷着要遊車河，行經公路或高速就要研究一下去到邊又或者身邊擦過嘅係咩車款，大大個天窗啱晒兩位少爺研究風景同地點。低腰線車身設計配合大天窗同戲院式地台，睇景睇車都無遮無擋、任點任講，一個鐘頭車程真係講足一個鐘，唔知仲以為係做緊TalkShow，問你服未！</p><p>空間大小姐任玩</p><p>細妹Yoyo至得寵，莫講話爹哋媽咪錫到燶。佢至愛七人車嘅大空間，亦欣賞GrandScenic後排都裝有太陽擋。其實女仔真係好易𠱁，咁就即時攞滿分，加埋前排椅背設有餐枱，啱晒小姐心血來潮化妝作畫，甚至一人霸足成個中排做床，仲要笑住講：「舒服！」咁兩位大少坐去邊？十個大人，十個都會話後排坐得辛苦，特別係對腳空間真係窄咗啲，自問十零分鐘對腳實痹到陣亡。不過Yoyo話齋，啱晒Matthew同Joesph，一人一張唔使爭。</p><p>慳油！<br>一缸油行500公里</p><p>揸住部GrandScenic行咗幾日，由東涌去馬鞍山遊車河兼郊遊、葵涌去鰂魚涌接埋Auntie去HighTea，行足幾日踩足445公里，油燈至着，即係話仲可以行多十零廿公里，照估計，一缸油可以行400幾500公里喇，以七人車嚟講，真係慳得很，經濟唔好，要慳又要有Taste，仲要𠱁得全家上下大細歡心嘅選擇真係唔多，呢部諗得過。</p><p>規格<br>RenaultGrandScenic2.0</p><p>引擎：1,998c.c.直四<br> 馬力：136bhp/5,500rpm<br> 扭力：191Nm/3,750rpm<br> 傳動：四前速加減自動波<br> 售價：$238,000<br> 查詢：維信汽車（29273552）　</p></body></html>