<html><header><meta charset="utf-8"><title>Thanks!Thanks!Thanks!黎彼得</title></header><body><h1>Thanks!Thanks!Thanks!黎彼得</h1><p>「六嬸、三太公，大眾開枱啦面以蓮蓉……」三十年來關於打麻雀的歌只有這一首《打雀英雄傳》，到今時今日逢新年都仲係播《財神到》，還有講加價的始終《加價熱潮》最到肉，這些抵死傳神的歌詞，全出自黎彼得手筆，香港人也真要跟他講句Thanks，謝謝他的詞，我們過年過節飲酒打牌總有首啱唱的歌。黎彼得絕對就是你每晚在電視都見到，專做市井「麻甩佬」的黎彼得，同時也是剛剛拿了CASH成就大獎的那個黎彼得﹗<br><br>記者︰黃家欣<br>攝影︰陳盛臣（黎彼得）、林栢鈞（楊子衡）、黃家欣</p><p>「我時常清風兩袖，吊兒郎當最自由」《杯酒當歌》歌詞</p><p>通俗而不cheap!
</p><p>出自黎彼得手筆的歌詞達二百多首，當初由寫專欄輾轉經朋友介紹，開始與許冠傑合作，創作出生鬼的《打雀英雄傳》、看破世事的《世事如棋》、深情的《浪子心聲》，被冠以「鬼馬填詞人」的稱號。CASH日前頒發成就大獎，以表揚他對樂壇的貢獻，CASH行政總裁楊子衡表示，「黎彼得的詞膾炙人口，而且所涉層面廣。他會以通俗俚語寫詞，但從不會Cheap！」他更非常欣賞Peter出色的講故事技巧，「每首歌都有完整故事，畫面豐富，好似《十個女仔》咁︰十個女仔，九個認細，明明係老，佢話唔係……」楊生仲突然高歌起來，可見黎彼得的填詞生動活潑，很易入腦。「Peter填的詞唔單止押韻，更從來都無聽過填半粒唔啱音的字，𠵱家好多詞都唔押韻，仲時時有啲字唔啱音，所以Peter的造詣很高。」原來黎彼得學歷只有小學程度，自幼父母雙亡，10歲開始賣報紙維生，所有的知識，都是自己睇報紙、睇書學返嚟。印度商行後生、油站入油員、紅牌（的士前身）司機、私人司機等各行各業都做過，接觸人面廣，每首詞都是黎彼得日常觀察所得的故事，「當年我做過麻雀館睇場，睇得多，所以咪寫到啲人打麻雀的的表情、心態。」</p><p>劉天賜：後無來者
</p><p>劉天賜於無綫工作時，經阿Sam介紹招攬黎彼得到旗下，Peter一直尊稱賜官做「師傅」。對於黎彼得填的詞，劉天賜直言是「前有古人，後無來者」，「滿清中葉廣東地區，嶺南鬼才們都市井中吸取民間心聲，運用最草根的語言表達思想，俗中得雅。」將俗的文化提升至普羅的「雅文化」，黎彼得的《打雀英雄傳》，就是以描繪小市民日常生活，當中絕無半點書生思維的用字，這就是極為樸素的小市民心聲。黎彼得出身市井，寫小市民心聲固然一絕，30年前寫下《加價熱潮》，年初通脹報章雜誌找他出來訪問，彷彿成為小市民代言人；來到年尾市道轉差，係時候轉播《世事如棋》「每局都光怪陸離」，當初填詞有想過咁歷久常新嗎？「當時無咁諗，只係我同阿Sam都有個宗旨，不能教壞人，好似《尖沙嘴Susie》表面係寫魚蛋妹，但去到最後一句『但望阿Susie光陰咪亂散，青春一去空悲嘆』成首歌意思好正面的。」講真黎彼得唔解畫，真係唔知道輕輕鬆鬆的曲詞背後，其實在曉以大義。</p><p>Monica教戀愛智慧
</p><p>擅寫市井面貌之外，黎彼得的對人生、對愛情亦自有一套奇觀，滲透歌詞之中，為梅艷芳填的《將冰山劈開》hit極一時，而張國榮的《Monica》更是他最紅的一首情歌，輕快旋律下，寫的原來是失戀心聲。問黎彼得20幾歲已寫得出《世事如棋》，如此早熟應該沒有經歷衝動闖禍的青春期，他反問︰「你有無聽過《Monica》先？《Monica》是首失戀歌，不過旋律快可能無乜人發現。講一個初出茅廬少年，不懂珍惜女朋友，回想先發覺女朋友教識自己好多，不過既然分手了亦唔好拖拖拉拉，『此美夢永遠藏於心底』啦﹗」當年已講分手要撇脫，可憐今日仲有好多情歌在叫生叫死，所以劉天賜亦說「後無來者」，「那些無厘頭，押韻的廣東曲只不過是順口溜，流行過後再不聞響。彼得的詞，其中有意，大部份流傳至今還在下一輩流傳。雖然今天年輕人講潮語，但未見有潮語入曲，仿效黎彼得的填詞人一個也沒有。」黎彼得也說現今的流行曲不是他那杯茶「𠵱家寫愛情梗係難，因為時下的人都係同機器發生感情多，鍾意對住電腦打機，多過對住人，仲有乜情可言﹗」那麼人生哲理又有無人寫得好？「現時最出名的填詞人就係Wyman同林夕，第三個我都講唔出。林夕都有寫過佛學哲理《觀世音》、《木魚》等，不過我就唔多明白，可能我無信佛啦﹗」
</p><p>黃子華︰真正藝術家
</p><p>八十年代後期黎彼得入了電視台淡出詞界，到99年殺出了黃子華，一口氣替他填了《關老三》、《做馬仔》等五隻歌。「當時拍《宋世傑》跟黃子華初相識，每日收工佢都帶埋女朋友來我屋企坐，我心想︰『做乜呀？三顧草廬呀？』最後我問他，他才說想做隻碟，我很欣賞子華，便鼓勵他去做﹗」黎視黃子華為好兄弟，原本得獎想叫子華幫手唱《關老三》，不過知道他正拍劇就免得打擾了。而黃子華則說︰「黎彼得是個真正的藝術家，要好小心呵護他的靈感，當時作詞我相伴在側，一邊飲啤酒，一邊傾，佢無feel亦唔會填，有時我只可以提出個主題，任佢發揮。」黃子華去年底在棟篤笑中還唱了黎彼得的舊作《第一次》，「難求緣份至、難求全合意，始終都有第一次……」黃子華問黎彼得箇中意思，黎答案簡單「鹹濕囉！」黃子華說︰「我諗我唔講出來，好多人都唔知《第一次》其實講乜，黎彼得的愛情觀其實很特別。」是特別看得通透，還有一份坦白。
</p><p>當年知心友</p><p>黎彼得回想，也覺得自己特別受女性歡迎，玩到癲晒無避忌，皆因大家信得過佢人品，Peter亦說自己從無歪念。（圖右為錢慧儀）</p><p>《笑八仙》有一幕要在關之琳胸前寫字，黎彼得叫她搵美術寫，但關之琳信得過他，叫他自己寫，結果造就這個黎彼得口中的「經典場面」。</p><p>與劉嘉玲、吳君如等初出道時已認識，「影呢張相時，劉嘉玲的廣東話仲未講得正，我有時都會教佢講。」</p><p>對新演員及內地演員特別關照，經常請食飯，一大班人柴娃娃，甚受後生一輩歡迎。（前排右一為楊怡）</p><p>黎彼得填詞作品<br>許冠傑1976-1981年共70首作品</p><p>《浪子心聲》、《打雀英雄傳》、《梨渦淺笑》、《有酒今朝醉》、《點解要擺酒》、《夜半輕私語》、《財神到》、《錢會續繼嚟》、《佛跳牆》、《咪當我老襯》、《賣身契》、《世事如棋》、《學生哥》、《父母恩》、《十個女仔》、《錫晒你》、《知心友》、《加價熱潮》、《尖沙嘴Susie》、《夜夜念奴嬌》、《摩登保鑣》、《印象》……<br> </p><p>其他歌手70s共三十多首作品</p><p>陳任《人加我又加》/許冠英《蝦妹共你》/關正傑《俠骨無情劍》/林子祥《各師各法》/馮偉棠《常在你左右》/葉振棠《發窮惡》/羅文《蕭十一郎》/夏韶聲《點解講粗口》</p><p>80s五十多首作品
</p><p>譚詠麟《天邊一隻雁》、《愛人女神》、《風中勁草》/鍾鎮濤《她》/彭健新《提防小手》/張國榮《不管你是誰》、《Monica》、《第一次》、《分手》/梅艷芳《情愛火花》、《將冰山劈開》、《夢裏共醉》、《心肝寶貝》/李龍基《白衫白褲》/小虎隊《不可再睡眠》/呂方《今夜狂舞高歌》/劉德華《但願未流淚》/梁朝偉《未出現空間》/蘇永康《妳是我靈魂》/杜德偉《我心換你心》
</p><p>90s</p><p>黃子華《關老三》、《我愛你一世》、《您大晒》、《請不要關機》、《做馬仔》</p></body></html>