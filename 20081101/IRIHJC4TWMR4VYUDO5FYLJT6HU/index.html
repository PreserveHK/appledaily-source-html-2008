<html><header><meta charset="utf-8"><title>LG三色雪糕SoFun！SoSweet！</title></header><body><h1>LG三色雪糕SoFun！SoSweet！</h1><p>太似日本機喇！但原來係韓國LG新出品，更取名IceCream，明討女士歡心。之但係會否像香港買到的日本水機一樣，無三千都二千尾先有交易？放心！抵食價$1,680，更加唔係只得個美麗的外表。<br><br>記者：陸俊雄<br>攝影：王文忠</p><p>115粒LED閃爆！</p><p>簡潔粉色的外殼吸引外，KF350另一吸引處係外蓋上那115粒隱藏的LED燈。當講完電話閂蓋，有來電或者有未接來電等，橙色LED燈就會呈不同圖案閃亮，如貓狗、日落日出、MSN符號等，超過40種圖案可供設定選擇。咁都未算過癮，特別係可以自己編輯圖案，例如想打入APPLE字樣，只要在115格仔上自由組合。雖花點時間，但如果換轉打幾隻字就了事，咁又點叫有心思呢？</p><p>追蹤遺失手機</p><p>現在叫得手機嘅，都一定有相機功能；相差在幾多像素同拍攝功能有幾進階。KF350呢方面不過不失，300萬像素，仲有9張連拍，可惜見唔到有微距功能。至於影片拍攝像素亦有320×240同176×144兩種。<br> 還要一提部機有安全設定，稱做「手機遺失追蹤」；是俾機主預先輸入一個電話號碼，萬一手機俾人偷咗，當放入另一張SIM卡時，就會自動將新卡號碼，SMS到預先輸入的號碼中，追到失機下落。</p><p>Profile</p><p>制式：GSM三頻<br> 相機：300萬像素CMOS<br> 螢幕：2.2"（26萬色）<br> 記憶體：內置33MB/2GBMicroSD<br> 支援：藍芽（A2DP）/EDGE/GPRSCLASS10/WAP2.0<br> 體積：100.9×50.9×14.15mm<br> 重量：102g<br> 查詢：35437777（LG）</p></body></html>