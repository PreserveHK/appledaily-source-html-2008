<html><header><meta charset="utf-8"><title>金手指：美證監面前　中國人含忍 - 孫柏文</title></header><body><h1>金手指：美證監面前　中國人含忍 - 孫柏文</h1><p>2月10日，孫柏文走咗去維園參加遊行。嗰次遊行，就係網民抗議「生活照」事件爆發之後，特區差佬夾硬嚟，搞到未審過就要坐監。抗議行政執法機關，想繞過司法制度，夾硬進行私刑。抗議執法機關，為達到覺得佢哋「做咗嘢」嘅政治目的，放棄一個被告人應有嘅公義同保障。<br> 噚日，有好多人問我：「孫柏文，點解你要為李國寶同美國證監會單嘢咁嬲？」我可以話，當日我為鍾亦天走出嚟遊行，今日就要為李國寶申寃。我已經到咗開始會諗成家立室嘅年齡；開始會諗如果有小朋友嘅話，佢哋會喺一個乜嘢樣嘅社會長大。</p><p>鍾意耍手段迫投降</p><p>多，我都唔要求。我只係想啲小朋友能夠喺一個「法律面前，人人平等」嘅世界長大。「法律面前，窮人含忍」或者「美證監面前，中國人含忍」都要全力反對。<br> 噚日我都講過，美證監最鍾意嘅手段係迫你妥協投降，跟住要你封嘴，佢就出一份鍾意寫乜就乜調查報告。最緊要繞過司法制度，達到「做咗嘢」嘅政治目的，用輿論行私刑。<br> 美證監用呢啲手段，已經好多年。花旗國輿論當然唔會照單全收，好多時狠批證監亂嚟。花旗國家政女皇MarthaStewart當年因為唔肯妥協投降，雖然證監原本想砌佢「內幕交易」，點知就連起訴都唔夠證據。之後夾硬告佢「阻擾調查程序」，最後都要坐監做人辦。<br> 好多特區硬膠，例如余若薇、田北俊等等，都叫李國寶辭職、辭職、再辭職。而呢啲硬膠，全因中晒「殖民地自卑毒」，跟咗帶頭要處李國寶私刑嘅piedpiperDavidWebb。而DavidWebb自己，就當美證監份調查報告係聖經。</p><p>為政治目的乜都寫</p><p>我講畀大家知，花旗國政府係一個可以為咗達到政治目的，乜嘢報告都可以寫出嚟。求其寫啲嘢，跟住要外國高官下台，你估係第一次咩？不如就去問吓有家歸不得，駐守伊拉克嘅美軍小士兵。<br> DavidWebb作為港交所嘅董事，年年都會提供股票貼士。最驚係輸錢，有人入稟美國法院，要告佢。雖然冇牴觸香港或英國法例，最怕佢好似「NatWest3」三位英國銀行家，Webb返祖家度假時，被引導去花旗國受審。到時就真係報應。恒隆主席陳啓宗可能以前因為同美證監交過手，知道群情洶湧時佢哋可以幾咁無賴。關於李國寶佢一矢中的咁話：「賠錢送賊」。完全冇錯。<br> 金手指網誌： http://phatdat.blogspot.com </p></body></html>