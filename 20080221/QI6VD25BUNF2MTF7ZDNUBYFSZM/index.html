<html><header><meta charset="utf-8"><title>元宵佳節爆密月計劃<br>話題：阿鵬Wendy好事近</title></header><body><h1>元宵佳節爆密月計劃<br>話題：阿鵬Wendy好事近</h1><p>情人節剛過，今天又是元宵，有線球彩台主持阿鵬於情人節前夕，在螢幕前拿着99支玫瑰向Wendy求婚，食腦之餘又具膽識。兩人應本報邀請拍元宵特輯，首度披露他倆地下情浮出水面的經過；將他們拉在一起的除了足球，還有放工後一齊打邊爐。記者：李勇明　攝影：黃賢創　場地提供：時代廣場</p><p>與平日做節目比較，給人感覺口水多多的阿鵬，被問到與Wendy的戀情時態度180度轉變；嚴肅的表情加上認真的對答，拍照時動作帶點生硬，如非身旁的Wendy加插話題緩和氣氛，以及客串動作指導如何「擺甫士」，訪問實難以破冰完成。</p><p>阿鵬：睇足一年先「郁手」</p><p>阿鵬與Wendy的戀情早在網上討論區流傳，但兩人一直沒有承認；直至本月10日的有線睇波派對，阿鵬於直播時公開求婚，關係才正式曝光。「球彩台04年8月開台，我留意咗Wendy差唔多一年，喺05年9月展開追求，嘗試第一次約佢食飯。」阿鵬說。<br> 「入行時對足球認識唔多，遇到難題就會問阿鵬，傾落覺得好啱key，慢慢開始雙方有好感。」Wendy說。因為工作關係，生活日夜顛倒，兩人很難像其他情侶一樣，放工後行街、睇戲和食飯。不過，阿鵬與Wendy同是愛吃之人，尤其鍾意打邊爐；阿鵬說：「你睇佢平時喺節目入面，成日話收工去打邊爐，就知佢幾鍾意啦！」Wendy聞言即說：「係啊！象拔蚌刺身最好味。」<br> 上周情人節，阿鵬預訂了喜來登酒店扒房與Wendy共晉晚餐，問他有否送花，Wendy搶着回答：「咁唔實際，食咗去仲好啦！不過買鑽石就唔同。」鑽石代表永恆，據非正式統計數字，逾8成男士會用它來求婚；現階段Wendy雖然仍未向阿鵬講句「ldo」，但兩人心目中已有他們的時間表和路線圖。</p><p>奧脫福晏菲路蜜月睇波</p><p>小記問將來會到那裏度蜜月，Wendy表示：「我鍾意曼聯，佢鍾意利物浦，所以會計劃去英國，到奧脫福及晏菲路球場睇波。（會唔會好似李克勤咁，喺奧脫福影婚紗相㗎？）克勤有錢又有贊助，點輪到我哋吖！」阿鵬補充。兩人對應似早有準備一樣，好日子相信不遠了。</p><p>小資料：元宵節歷史悠久</p><p>元宵節已有兩千多年歷史，又名「燈節」或「燈夕」；相傳早於漢文帝期間，已把正月十五定為元宵節。古代的中國傳統婦女，三步不出閨門，難得元宵節當晚可以破禁，自然盡享歡娛，等待結識異性，因此變成今天的中國情人節。元宵活動包括賞花燈、猜燈謎及吃湯圓等。</p><p>元宵活動好介紹<br>元宵綵燈會2008</p><p>巿區<br> 地點：高山道公園及高山劇場<br> 日期：21/02/08<br> 時間：7:30pm至10:30pm<br> <br> 新界西<br> 地點：青衣公園<br> 日期：22/02/08<br> 時間：7:30pm至10:30pm<br> <br> 新界東<br> 地點：將軍澳寶翠公園<br> 日期：23/02/08<br> 時間：7:30pm至10:30pm</p><p>專題綵燈展覽</p><p>奧運燈影耀長城<br> 地點：香港文化中心露天廣場<br> 日期：01/02至09/03<br> 註：只列部份</p></body></html>