<html><header><meta charset="utf-8"><title>專家對話：滙控133蚊有沽壓</title></header><body><h1>專家對話：滙控133蚊有沽壓</h1><p>大市回落，大部份股份跟隨大市下跌，但滙豐控股（005）昨日反而逆市升近1%，昨收報132蚊，但嘉賓擔心升勢短暫，加上沽壓因素，滙控仍有下跌空間。<br> <br> 李：李靄欣　黃：黃敏碩　孫：孫柏文</p><p>孫：10大成交金額股份中，有3隻上升，滙控係其中一隻，到底係唔係金價跌，顯示金融風暴威脅減少，滙控因而受惠？<br> 李：我有保留，因為滙控幾星期前升穿130蚊之後都再冇跟大市上升，前幾日更逆市下跌，過去1、2個星期，滙控喺133蚊個位阻力非常大，如果升唔穿133蚊，佢有機會落返126蚊左右。<br> 黃：我同意，我認為滙控上升只係啲資金輪流炒作，加上幾間美國銀行都增加派息，市場反應亢奮，因而推動今日滙控股價上升，但我對佢仲可唔可以作為大市火車頭有保留。滙控走勢弱，250天線喺136.4蚊，睇番恒生指數同國企指數都已經重上250天線之上嘅情況之下，只有等佢股價突破去到133蚊，先可以上望136蚊。<br> 李：大家近期咁熱門話題Accumulator（累積股票合約票據），我提醒一下，滙控喺140蚊大關，可能會受到一批Accumulator影響股價，滙控嘅Accumulator，最大折扣係5%，而133蚊正正係140蚊嘅95折，再加上滙控140蚊左右蟹貨較多，所以有實力嘅投資者可能會開始考慮換馬，大家要小心。</p><p>雪災過後炒中鋁</p><p>孫：點解咁鍾意中國鋁業（2600）？<br> 陳：因為雪災對佢影響應該已經過咗，可能佢會成為吸納目標。<br> 黃：佢之前其實係追落後反彈，但𠵱家應該去到阻力位，佢有無機會大升，就要睇番佢有無新項目注入，我個人比較睇好江西銅業（358），因為佢有母公司新注入銅礦項目去改善自產銅比例，除注資概念，鋁業嘅業內競爭亦大，所以股價喺14.5蚊左右會有阻力。<br> 李：市面上有好多好價外嘅Call輪，如啲輪未到期嘅話，到𠵱家都仲未沽，近期中鋁成交唔大，投資者都肯坐貨，不過都係一兩日，炒當日升跌。咁多坐貨（盤）我都幾擔心，中鋁比起其他資源股隱憂比較大，短線可炒波幅（指股價），長揸比較危險。<br> <br> 藍田陳先生個案<br> 買入價：12.86元<br> 目標價：15元<br> 止蝕價：-<br> 時期：兩個月</p><p>每日收市後4:30pm</p><p>歡迎Click入 http://finance.appledaily.com以Webcam參與節目及收看 <br> <br> 歡迎Phonein28698262暢談心得<br> 亦可Email至mailto:finance@appledaily.com搶先貼股<br> <br> 下星期一嘉賓：</p></body></html>