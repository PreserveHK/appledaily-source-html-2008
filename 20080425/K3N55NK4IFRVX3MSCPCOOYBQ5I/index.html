<html><header><meta charset="utf-8"><title>豪Estate<br>實用空間1,500公升</title></header><body><h1>豪Estate<br>實用空間1,500公升</h1><p>Estate呢個字香港人解作屋邨，查實旅行車就叫EstateCar，本嚟兩樣嘢風馬牛不相及，不過都係用嚟擺人同擺嘢，都叫做有共通點！好似嚟自德國嘅全新Mercedes-BenzC280Estate，唔只有齊頂級Avantgarde版本嘅豪華設備，仲有最大容量達1,500公升嘅尾廂，樣靚容量大，豪Estate，唔係豪宅，不過就一樣係實力盤！<br><br>記者：鄭達基<br>攝影：陳陶鈞<br>模特兒：Fiona</p><p>房車裝潢貨Van實用</p><p>去年喺德國法蘭克福車展後，曾同全新Mercedes-BenzC-ClassEstate旅行車短敍過數小時，我仲好記得最吸引唔係佢嘅外觀同性能表現，反而係車廂布局。的確，新車嘅車廂鋪排跟同屬新款嘅四門房車版相近，無論係中控台設計、車廂裝飾用料都大致一樣，不過Estate旅行車嘅最大武器，始終都係佢嘅超大尾廂！<br> 今日喺香港再同新車接觸，呢個感覺無變。尾廂容量由485公升至1,500公升，符合我對旅行車嘅基本要求，因為出外公幹要載運行李，出外工作又不時要運載道具，所以超大尾廂係我揀車嘅必備條件。眼前呢部C280Estate，尾廂原本已可擺放3至4個行李篋，將後排椅背放低，即刻大到擺多一倍行李篋都得，加上長度達1,632mm，長梯都放得落，成部客貨車咁啦！</p><p>線條充滿肌肉感</p><p>呢部C280Estate旅行車唔只尾廂大，加上佢係屬於Avantgarde頂級版本，所以內外設備都係最Top最齊。座椅用咗最高級嘅真皮，前排仲加有電控連記憶調校，而且仲有THERMATIC恒溫冷氣同6碟CD音響組合。想再豪啲？大可畀多$7,250加埋天幕式玻璃頂㗎。至於外觀，即使佢係一部睇落車身較長嘅旅行車，但線條卻同房車版一樣咁有肌肉感，加上頂級Avantgarde版本獨有嘅鬼面罩上超大星形廠徽，同埋兩旁一組Bi-Xenon頭燈，令整部車嘅Style較年輕，至少似我一樣嘅年輕車迷都好Buy！</p><p>柔順性能啱繁忙路</p><p>係時候跳上駕駛席感受吓佢嘅性能表現。由代理位於銅鑼灣嘅Showroom出發，途經陡斜嘅藍塘道，到跑馬地嘅比雅道拍攝地點。初段經過唔少燈位，StopandGo嘅次數非常頻密，起步反應都算敏捷但柔順，唔似早前喺德國試嗰部C350咁，好似火箭咁飆，比較適合香港人多車多嘅路面。後來上斜途中遇到前車急煞，再起步表現都OK，加埋7G-Tronic半自動波箱，仲啱晒愛揸手波車嘅我㖭。</p><p>新車速蘋<br>讚</p><p>．尾廂容量可達1,500公升，真係擺乜都得！<br> ．有齊前後雙天窗，所有乘客都享用到。</p><p>彈</p><p>．後座中央空間較窄，或成高大乘客禁地。<br> ．尾廂遮擋唔係一拉即可拆除，要花時間習慣。</p><p>供款幫你計</p><p>首期：$55,900<br> 利率：5%<br> 年期：48期<br> 每月供款：約$12,578<br> 註：以上數據僅供參考</p><p>規格</p><p>引擎：2,996c.c.V6DOHC<br> 馬力：231hp/6,000rpm<br> 扭力：300Nm/2,500-5,000rpm<br> 傳動：7G-Tronic半自動波，後輪驅動<br> 尺碼：4,596×1,770×1,459mm<br> 軸距：2,760mm<br> 車重：1,615kg<br> 車輛提供：仁孚行（28957339）</p></body></html>