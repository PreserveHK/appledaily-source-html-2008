<html><header><meta charset="utf-8"><title>專家對話：憂回吐Put中移動</title></header><body><h1>專家對話：憂回吐Put中移動</h1><p>噚日內地再推出減印花稅救市，投資氣氛亦進一步好轉，但嘉賓擔心將有獲利回吐嘅情況，令股價升勢難以持續。<br> <br> 楊：楊慧玲　張：張小喬　郭：郭家耀<br> <br> 楊：股市升勢持續，𠵱家係唔係入市好時機？<br> 張：唔係大注入市好時機，因為個別投資者可能見中央有救市好消息即刻出貨，重磅股中國移動（941）喺今次升浪已經升咗三成以上，加上佢上星期公佈嘅季度業績唔錯，亦可能有投資者見好沽出，所以現時反而可以留意番佢嘅認沽證。<br> 郭：好多股份如內地銀行股都已經去到上升嘅阻力位，所以我覺得再上升空間唔多。<br> 楊：咁𠵱家有邊一啲中資股值得吸納？<br> 郭：可以揀成交利害嘅中資保險股，佢哋股價低位已經喺第一季見咗，我認為佢哋再見番低位機會比較微。另外中資資源股中國鋁業（2600）亦可以留意，因為鋁價上升對佢好有利。<br> 張：A股之前下跌咗咁多，一定唔會只係反彈一兩百點，有機會由低位反彈一千點，如果真係睇好後市，可以揀番A50中國基金（2823）嘅輪，以小博大。</p><p>國壽炒落後</p><p>關：我睇好中國人壽（2628）仲有上升空間，食住個升勢上，幾日後到36蚊應該唔困難。<br> 楊：其實國壽可唔可以喺中資股中突圍而出？<br> 郭：睇番技術走勢，佢已經返到150天線之上，上升動力又咁強，係短炒嘅好選擇。<br> 張：國壽喺今次升浪，落後於其他保險股，隻股有機會再升，而佢市盈率亦低，股價可以上望到35蚊。<br> 關：其他股份𠵱家股價高，國壽反而比較低。<br> 郭：外面預計佢業績會倒退，但係如果出咗數據之後可以持平嘅話，對佢股價亦非常有利。<br> <br> 大埔關公建議<br> 建議買入價：33.8元<br> 目標價：36元<br> 止蝕價：30元<br> 時期：一星期</p><p>每日收市後4:30pm</p><p>歡迎Click入 http://finance.appledaily.com以Webcam參與節目及收看 <br> <br> 歡迎Phonein28698262暢談心得<br> 亦可Email至mailto:finance@appledaily.com搶先貼股<br> <br> 今日嘉賓：</p></body></html>