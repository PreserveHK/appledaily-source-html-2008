<html><header><meta charset="utf-8"><title>京奧判官：鮑維抽4次血叫救命</title></header><body><h1>京奧判官：鮑維抽4次血叫救命</h1><p>今屆京奧出名藥檢夠嚴格，不過好似唔係太多選手歡迎呢樣嘢咁喎！牙買加短跑手鮑維（AsafaPowell）就話檢查過程太複雜，仲好辛苦佢㖭：「我呢兩日真係過得好唔開心，因為我係呢度俾人抽咗4次血，啲血多到你唔信呀！」計我京奧判官話，京奧藥檢嚴格啲都係好事嚟嘅，事關近呢幾年田徑賽上嘅禁藥風波咁嚴重，鮑維你都想有一場公平嘅比賽㗎嘛，辛苦啲都冇辦法啦。</p></body></html>