<html><header><meta charset="utf-8"><title>中環在線：黃英豪因傅明憲變高調 - 李華華</title></header><body><h1>中環在線：黃英豪因傅明憲變高調 - 李華華</h1><p>黃英豪上個月揼咗兩億做白武士，拯救藝人傅明憲老公葉劍波間海域化工（2882），仲做埋大股東。佢噚日同華華講，當日個清盤官朋友同佢講海域搵財團招標，咪入標試吓，仲話細劉劉鑾鴻都有入標。<br> 健談嘅黃英豪好坦白咁話只係想買隻殼，相信9月份會搞掂晒復牌。佢話不嬲都有收購嘢，不過好低調，今次本來都想低調啲，但係間公司（海域化工）同前老闆屋企人比較高調，所以多人留意。</p><p>黃英豪捐咗百萬銀畀香港管理專業協會（HKMA），噚日出席交收儀式，佢一家大細包括太太、外母同四個由外國返港放暑假嘅仔女都有出席。同場仲有身兼HKMA主席嘅李國寶，華華本來想同佢傾幾句，但儀式之後佢匆匆離開，話要飛去北京睇奧運喎！</p></body></html>