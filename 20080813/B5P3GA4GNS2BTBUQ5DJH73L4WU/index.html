<html><header><meta charset="utf-8"><title>中環在線：<br>大陸得番一隻紅底股　香港有九隻頂住 - 李華華</title></header><body><h1>中環在線：<br>大陸得番一隻紅底股　香港有九隻頂住 - 李華華</h1><p>奧運開幕以嚟，內地股市跌足咁多日，滬綜指連瀉4日，唔見近300點；深綜指就好啲，跌咗3日後噚日稍為喘定。連日大瀉，唔單止搞到上交所市值俾港交所（388）反超前，據內地全景網報道，家陣內地只剩番一隻股票仲值100蚊人仔，呢隻倖存者係喺上海掛牌嘅貴州茅台，每股企穩喺147.96蚊人仔，不過佢嘅股價年初至今已唔見近四成。</p><p>滬股茅台獨力撐</p><p>按噚日滬綜指收市價計算，834隻掛牌股票，有75%即係626隻股價低過10蚊人仔；而深綜指方面，771隻上市股票，就有72%即555隻股票低過10蚊。<br> 港股方面，紅底股比大陸多，但都係一對手數晒，得9隻。好似隻重磅大藍籌中移動（941）都失守100蚊，由舊年158.9蚊高位，跌到得番噚日92.8銀；邢李㷧隻思捷環球（330），亦由百三蚊落到噚日80.8蚊。<br> 家吓9隻紅底股中，有5隻係藍籌，包括長實（001）、新地（016）、恒生（011）、滙控（005）同埋港交所（388），其餘有永亨（302）、永隆（096）、渣打（2888）同宏利（945）。當中以宏利同渣打股價最高，超過兩張紅底，噚日分別收報275.4蚊同214.8蚊。<br> 港人至愛嘅滙控，只係得126.8蚊，好彩抗跌力唔錯，年初至今股價只跌3.72%，叫做有啲交代。<br> 華華睇，家陣最有機會跌穿100蚊嘅，係港交所同永亨，恒指再跌幾百點，佢哋隨時都會落榜。<br> 電郵：mailto:LiWaWa@AppleDaily.com</p><p>中港兩地紅底股</p><p>上市地：上海<br> 貴州茅台　昨收市價：147.96港元*　年初至今變幅：-35.67%<br> <br> 上市地：香港<br> 永隆(096)　昨收市價：153.4港元	+60.63%<br> <br> 港交所(388)　昨收市價：103.5港元　年初至今變幅：-53.21%<br> <br> 新地(016)　昨收市價：111.9港元　年初至今變幅：-32.43%<br> <br> 渣打(2888)　昨收市價：214.8港元　年初至今變幅：-25.93%<br> <br> 長實(001)　昨收市價：109.7港元　年初至今變幅：-23.93%<br> <br> 宏利(945)　昨收市價：275.4港元　年初至今變幅：-13.23%<br> <br> 永亨(302)　昨收市價：102.5港元　年初至今變幅：-12.17%<br> <br> 滙控(005)　昨收市價：126.8港元　年初至今變幅：-3.72%<br> <br> 恒生(011)　昨收市價：158.2港元　年初至今變幅：-1.68%<br> <br> 註：*人民幣　資料來源：彭博資訊</p></body></html>