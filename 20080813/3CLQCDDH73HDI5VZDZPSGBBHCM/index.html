<html><header><meta charset="utf-8"><title>高清街霸4抵港！　挑機對手無得估</title></header><body><h1>高清街霸4抵港！　挑機對手無得估</h1><p>《街霸》可以話格鬥Game王道正宗（21年），機齡有番咁上下都會知「波極」、「睇腳」係乜東東。隔咗咁多年，《街霸4》終於正式抵港，唔同年代嘅高手亦紛紛出山，搞到機舖又再人山人海。經初步測試，唔識新系統都可以當佢係二代咁玩，但挑機方面卻神神化化，由於Link晒機兼Random決定挑戰者，輸咗想「覆焯」都唔係咁易！<br><br>文：陳福榮<br>攝影：陳盛臣<br>鳴謝：GameZone（Megabox、新之城）</p><p>舊人好抽過新人？</p><p>喺街機斷纜多年，萬眾機迷期待嘅《街霸4》終於登陸香港機舖！經典角色招式全數保留咁滯，Ken、Ryu依然波、昇、旋風腿，軍佬仲係手刀、腳刀、屈中腳做牽制，真係招表都唔睇就可以埋位開拖。雖然佢整咗4名新角色，但可能大家仲係念舊心切，又或者新人實力強差人意，暫時日本網站都將泰王、Ryu同蘇聯佬列為最強Top3。蒙面摔角手則因連招太煩、力量太差，慘成為目前最唔受歡迎角色㖭！</p><p>無Blocking靠Saving</p><p>如果宏觀咁睇《街4》，不難發現佢個畫面表達極似舊《街霸EX》，3D背景，但打起嚟點都係傳統平面。系統則可當成《街霸2X》同《街霸3》混合體，每場只可發動一次Super來自前者，刪除Blocking但加番《街霸3》嘅EX技同TargetCombo，集兩者優點於一身。冇咗Blocking，取而代之係更具備反擊成份嘅SavingAttack，留意雖然按住中P中K即可發動，不過只能硬擋一兩下，俾人連續輕拳就可以監生打爆，結果得不償失。</p><p>初學模式助練功
</p><p>個多星期前《街4》初落場時最高叫價$10鋪！雖然𠵱家回落至$6鋪，但對機迷實在幾高消費！好彩遊戲除普通故事模式，仲新加入訓練模式，好處係頭3場唔准人挑機、硬打電腦（第4場開始就各安天命喇！）；不過亦有啲老手會用訓練模式嚟練習連招，當真係一個非常體貼嘅設計。講開亂入挑機，有件事一定要提，《街4》佢預設要4部機Link埋，挑戰對手無得指定，要由電腦隨機挑選；除非另外兩個人仲搏緊命，你先可以做到確實搵指定嘅對手嚟挑戰。</p><p>外置靚芒會眼花</p><p>今次《街4》另一大賣點係玩高清！某啲入咗水貨嘅機舖，出Game要連高清機殼返，感覺最原汁原味；入行貨機舖通常只買遊戲板，機身就用番傳統4:3芒舊殼，打機時畫面好似有啲變細咗，不但壓迫感減少，出招擋招時距離感都要重新適應。不過有啲醒目機舖如新之城，就喺機殼外加裝16:9LCD，效果絕對唔會比日本版輸蝕，不過部份機迷聲稱望得耐呢隻芒，會睇到眼花又頭暈，唔通真係要「玩一粒鐘，唞15分鐘」？另外，喺可見嘅將來香港係唔會引入記憶卡系統，想幫阿隆春麗改色換衫都唔得，惟有出年等家用版推出先至享受呢啲啜核點子啦！</p><p>Profile</p><p>機種：AC<br> 廠商：Capcom<br> 類型：FTG<br> 人數：1-2人<br> 價格：每局$6</p></body></html>