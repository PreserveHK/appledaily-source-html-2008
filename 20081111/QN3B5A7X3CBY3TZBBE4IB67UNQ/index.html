<html><header><meta charset="utf-8"><title>轆Book：306匹旅行車　一波走天涯</title></header><body><h1>轆Book：306匹旅行車　一波走天涯</h1><p>寶馬3系旗下幾個型號，雖然銷量Keep住長賣長有，不過車款眨吓眼已玩咗三年幾，係時候轉轉Look。喺最令人期待嘅7速335iCoupe到港前，335iTouring搶先現身，除維持6速波箱外，新335i集所有改款特色於一身，眼睛遊走喺一大堆細緻改動間，已儼如一趟視覺旅行！<br><br>記者：徐影龍<br>攝影：周旭文<br>Model：Louis@StageModels</p><p>車頭　變得最多</p><p>雖然新版335iTouring只屬小改款性質登場，外形唔會有翻天覆地變動，不過今次改動數目着實不少，最明顯係車頭觀感，過往為遷就頭冚設計，3系鬼面罩上方電鍍飾邊會黐住頭冚，行近睇好似分開咗鬼面罩咁，感覺來得有點突兀。Facelift後重點針對車前Design，不單止電鍍飾邊正式回歸至鬼面罩，不再一分為二，連廠徽兩旁都加入醒目V形龍骨，成個頭冚變得立體兼層次感豐富，斜向線條向下延伸至改動過嘅頭泵把，襯着新設計方向指揮燈，15粒特大LED呈扇形鋪排，令整個車頭動感得以大大提升。<br> 車廂方面，本身雙色皮櫳佈局已經好靚好舒服，所以改動之處不如車外般顯眼，但全都屬提升車格貴氣嘅變動，如撻車掣圓邊，由過往較普通嘅金屬圈，改為斜向內嘅立體設計。司機門邊電窗位亦改至更就手嘅鋪排，中央手枕位儲物櫃稍為增大，車前杯架亦加番銀條點綴等，整體變動不算太多，不過就令335iTouring變得更完美吸引。唯一可惜係Demo車不設我最愛嘅iDrive系統，扭吓擰吓就可轉歌、Check資料，好彩廠方話將以Option形式推出喎。</p><p>旅行車　都有306匹</p><p>貴為3系頂級版本，335iTouring跟稍後登場嘅Saden四門房車版，從車前望去，兩者近乎一模一樣，不過向上望番個頂架，一眼就分到兩者不同之處。喺性能上亦無甚分別，不過Touring多咗個揭背尾廂用途，論實用性比四門房車版Saden更靈活，加上後排座椅可平坦地摺低，跟尾廂完全接合，令載物量大大提升，周末小家庭出外郊遊暢玩，帶多多食物同玩具都無問題。<br> 外觀變動不少，但我最想試仍係335i嘅操控；Coupe及硬頂開篷版已率先預告，採用M3嘅7前速雙離合器波箱，但Touring嘅6前速半自動波箱原來一樣咁好玩。當你憑住306匹馬力，一個D波走勻港九新界已經好有睇頭，但當你試過軚盤轉波撥片後，嗰種直接拖波嘅力量感，令人興奮，基本上你會懶得花時間，再伸手去搞個+/-波棍喇。話晒都係TwinTurbo規格，一拖入M1、M2時，推背感油然而生，而且1,300轉時已達400牛頓米扭力高峯，韌力驚人，估唔到旅行車都咁好Feel！</p><p>規格表：<br> 引擎：2,979c.c.直6<br> 馬力：306hp/5,800rpm<br> 扭力：400Nm/1,300rpm<br> 傳動：6前速半自動波，後驅<br> 極速：250km<br> 0-100km/h：5.8秒<br> 售價：$669,000<br> 查詢：BMWHK（27145271）</p></body></html>