<html><header><meta charset="utf-8"><title>兩代讀書人 - 左丁山</title></header><body><h1>兩代讀書人 - 左丁山</h1><p>星期日睇報紙雜誌，時間比較充裕，可以睇慢啲，睇真啲，仔細咀嚼。星期日《蘋果》副刊「星期天飲茶」董橋之「菜色歲月」，描述一九六七年前後之香港環境，搵食艱難，「我們一幫朋友臉上全是朱石麟電影《中秋月》裏幽光下的菜色，夢也似的歡愉無非是夏天一角西瓜冬天一碗餛飩……」着實使人感慨，嗰陣時左丁山居住於現今稱為波鞋街繁盛地段之一層鹹水樓（至今未拆，等候市建局重建），棲宿於冷巷之上格碌架牀，見不到陽光，究竟如何讀書考試，今已不復記得清楚，而生活最好的享受就是跟隨父親到亞皆老街新華戲院對面之「妙佳」茶餐廳吃兩塊奶油多。<br> 睇完董橋，回味一番之後，再睇星期日《明報》，內有當紅年青公共知識分子（新進文化人如此宣揚）沈旭輝博士與一位年青博士袁彌昌（二○○七年畢業）對談國際關係、國際戰略，講孫子兵法與克勞塞維茨戰爭論的融合，據講呢位新科博士袁彌昌「早已習慣了沒有太多人懂我說甚麼」，「先看西方理論再回看孫子，才更有用」。新一代文化人寫稿，十分西化，讓人讀得辛苦，唔知佢哋係唔係用英文思考，用中文繙譯嘅呢？當代留學生（有博士學位者）似乎搵銀甚為容易，如袁彌昌博士話，為美國的戰略研究所寫研究報告，只是advice也有幾萬美金，怪不得這一輩知識分子的最大歡愉並非是冬天的一碗餛飩，而是到巴黎買紅酒。<br> 二十世紀六十年代之年青讀書人如董橋，面有菜色，二十一世紀初之年青讀書人沈旭輝、袁彌昌等可能面有酒色，四十年間，香港人之有錢程度，可說突飛猛進，此乃資本主義市場之功也。不過年青董橋時代讀書人忙於求職，忙於保持飯碗，不及其餘。當今讀書人則有閒情品嘗紅酒，批判資本主義，歡呼奧巴馬，預言市場經濟死亡，政府有形之手，必須干預。睇完兩份報紙，就去馬會飲茶，大記者手持TimeOut而至，今期（十一月五日至十八日）好好睇，封面故事就係新占士邦DanielCraig，內裏又介紹十一月十六日開始嘅「香港國際爵士音樂節」，封底內頁就係彭定康訪問，記者問肥彭可否稱之為WhoreoftheEast！呢類問題，四十年前一定唔敢提！</p></body></html>