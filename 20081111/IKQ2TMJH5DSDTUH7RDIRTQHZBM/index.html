<html><header><meta charset="utf-8"><title>轆Book：C63EstateAMG　飛去旅行</title></header><body><h1>轆Book：C63EstateAMG　飛去旅行</h1><p>大箱細箱，咁嘅格局，梗係準備飛……去旅行啦！不過，今次你坐車噃！坐車都曉飛？一啲都無誇張，6.2公升V8引擎，馬力係瘋狂嘅457匹，超跑格局。一踩油，彈射而出！不過，無忘記：今趟係去旅行，所以一個容量最高達1,500公升嘅超巨尾廂，夠你狂質啦！究竟係超跑，定係旅行車？C63EstateAMG同你解畫！<br><br>記者：黎頌詩<br>攝影：陳盛臣<br>Model：WingTo（StageModels）</p><p>混血超跑<br></p><p>超跑嘅力量、旅行車嘅實用，加起嚟，就係Mercedes-BenzC63EstateAMG。欣賞C63EstateAMG，要由車尾開始，因為夠矛盾！左右四條粗大嘅尾喉，加黑沉沉又誇張嘅擾流，一睇就知絕非善類。本來霸氣十足，不過，再往上望，竟然係充滿家庭味嘅揭背！如此極端嘅配搭，像惡作劇，有意思！轉往車頭，即時變瞼，霸氣明刀明槍。當然啦，單憑C63AMG嘅惡樣，已經有本事叫人退避三舍。頭冚四條幼細線，已有別於一般C-ClassEstate，兩邊帶鯊魚鰓嘅AMG包圍，硬橋硬馬，充滿力量感，甚有街頭霸王Feel。不過簡潔嘅星形金合輪圈同側鏡上新嘅箭形指揮燈又帶嚟點點帥氣，巧妙地為霸道感降溫。只是，瘋狂嘅本質一踩油便已無所遁形。6.2公升V8引擎，即使在多了揭背嘅旅行車身上依然威力驚人，引擎按捺不住咆哮，伴隨着457匹強大馬力，真係曉飛！保持AMG超跑本色！</p><p>大容量搬運能手
</p><p>有人會認為，C63AMG相對較斯文嘅內櫳，較諸於叫人眼前一亮嘅勁辣外形同性能，似乎有點令人失望。但個人以為，今趟配喺旅行車身上，反而恰到好處，稱唔上辣，但又多少有點運動感。當然，一對AMG的連枕式桶座跑味依然強烈。三幅式跑車軚環及銀邊三圓錶板也同樣為AMG出品，不過內櫳嘅整體風格，就跟一般C-Class相近，一貫嘅豪華感加高級享受。再睇埋作為旅行車嘅重要一環——運載能力，C63EstateAMG明顯絕無欺場！雖然車身矮，而且尾廂較短，不過最高載物容積依然達1,500公升，而且跟C-ClassEstate一樣，配有多種方便上落貨設備，自動開關尾門、智能式照明及EASY-PACK固定裝置套件等，搬運能手，當之無愧。不過要搬得又飆得，就要較C63AMG多畀5萬！</p><p>規格</p><p>引擎：6,208c.c.V8<br> 馬力：457bhp/6,800rpm<br> 扭力：600Nm/5,000rpm<br> 傳動：7G-Tronic半自動波<br> 售價：$1,138,000<br> 查詢：Mercedes-BenzPerformanceStudio（25948128）</p></body></html>