<html><header><meta charset="utf-8"><title>金融海嘯捲金沙 - 左丁山</title></header><body><h1>金融海嘯捲金沙 - 左丁山</h1><p>餐飲M睇完左丁山嗰篇「忽視欖球賽」，來電補充話：「澳洲對紐西蘭欖球賽，真係帶來好多生意，嗰日場波散場之後，三萬幾個西人湧到銅鑼灣、灣仔買醉，間間酒吧爆棚，我識得一間酒吧，以前在七人欖球賽時，一日做過十幾萬銀生意，但上個星期日，竟然做咗二十幾萬，啤酒幾乎賣到清倉。仲有一樣，晚上九點幾後，酒吧開始冇人，原來啲友仔已經去晒駱克道搵人」。駱克道搵甚麼人？餐飲M話賣個關子，叫左丁山自己諗答案。左丁山從來未到過駱克道酒吧飲酒，一時之間，諗唔出。唯一諗得出嘅，就係國際級嘅欖球大賽在香港舉行，可以吸引大量遊客來港，住番酒店一兩日，而且呢類遊客好有餐飲方面嘅消費力。旅遊界人士宜與欖球總會合作爭取呢類球賽在港舉行，起碼冇人反對吖。<br> 開賭場就一定有人反對。左丁山一早講過，中國國策係只容許、容忍澳門開賭，其他中國地方一概不准。但中央見到咁多貪官、大款到澳門賭錢，益晒美國大賭場後，一於嚴禁，將港澳簽證分開，持來港簽證者，不可走過去澳門，而申請到澳門簽證者，從嚴審查。呢招一出，澳門賭場生意大減，據澳門常客炒金M講，佢最近到澳門賭兩鋪，只見金沙、威尼斯人與永利有啲生意，其餘賭場甚為清靜，唔怪得好多過去澳門嘅廚師回流香港（餐飲M嘅消息），受高薪引誘過澳門嘅酒店管理及前線人士，隨時失業。<br> 祖國封殺及金融海嘯兩項因素令澳門大為失色，𠵱家LasVegasSands（拉斯維加斯金沙）好唔掂，股價大跌四成幾，且傳出賴債（default）傳聞，公司生命視乎銀行是否收遮而定。大股東SheldonAdelson過往幾年勇於擴充，舉債甚巨，今逢金融海嘯，好可能被巨浪捲走。新加坡前幾年推出興建賭場大計，金沙係中標者之一，正在新加坡大興土木。金沙如果唔掂，要新加坡政府打救，李顯龍可能幾尷尬吓，唔怪得古人有言，謀事在人，成事在天，金沙一旦賴債，資產遭拍賣嘅話，笑得最甜嘅會係邊個？相信燊哥會飲番杯啩！&#13;</p></body></html>