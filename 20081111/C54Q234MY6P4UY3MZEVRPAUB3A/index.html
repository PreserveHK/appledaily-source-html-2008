<html><header><meta charset="utf-8"><title>中環在線：張錦成突回巢美聯風暴 - 李華華</title></header><body><h1>中環在線：張錦成突回巢美聯風暴 - 李華華</h1><p>美聯集團（1200）近排上演大股東寶座爭奪戰，有內地資金背景嘅神秘人梁向榮，早排連環出擊，揸住嘅美聯股份增至14.14%，成為大股東，市場一直昅住佢會有咩嘢動作。<br> 噚日，美聯前副主席張錦成突然現身美聯中環總部，令人產生無限聯想，究竟張錦成同梁向榮係咪關連人士呢?今次張錦成係咪梁向榮派入美聯㗎呢？<br> 華華收到料，第一時間走上美聯總部，搵主席黃建業求證，佢回應話：「呢啲嘢你梗係問番當事人啦！」跟住就不斷帶華華遊花園，點都唔肯回應呢個傳聞。不過，黃主席咁嘅答案，相信實情係點，大家都心裏有數。</p><p>公關：張生做顧問未入局</p><p>冇幾耐，美聯公關部終於回應，話張生噚日第一日返工，出任集團顧問，唔係入董事局，其他就無可奉告。<br> 至於一向同傳媒有偈傾嘅張錦成，華華噚日call咗佢成日，都冇覆電話，所以一切疑團都未解開!<br> 張錦成返美聯，相信會對集團內部帶嚟好大衝擊，聽美聯線人講，大家預計稍後仲會有新進展，所以紛紛收口，以免被波及。至於市場點睇，噚日美聯股價逆市跌3.54%，收報3蚊，睇怕都盡在不言中。</p><p>自己檔盈富搵人睇住</p><p>張錦成喺05年離開美聯，06年創立盈富物業，今次返娘家美聯，間盈富點打算？原來已經交咗畀另一個股東黎偉強打骰。<br> 美聯呢排消息多多，除咗梁向榮狙擊之外，市傳今個月廿號，每區頭目都要交出點樣封蝕本門嘅方案迎戰海嘯。<br> <br> 李華華<br> mailto:LiWaWa@AppleDaily.com</p></body></html>