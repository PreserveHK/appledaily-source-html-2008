<html><header><meta charset="utf-8"><title>中環在線：<br>懶理家事忙大劉仔單拖撐四川 - 李華華</title></header><body><h1>中環在線：<br>懶理家事忙大劉仔單拖撐四川 - 李華華</h1><p>四川5.12大地震半年後，四川省政府來港為災後重建招商。噚日開幕禮上，華華喺芸芸經驗老到又資深（即係年紀有番咁上下）嘅到場人士當中，發現咗幾張年輕臉孔，就係香港富豪第二或第三代，包括霍震霆囝囝霍啓剛同四叔大仔李家傑，就連一向低調嘅大劉仔，即係華置（127）非執董劉鳴煒，亦單拖到場。<br> 喺招商會上，可以見到幾位上市公司主席已經算收穫唔錯，噚日世茂（813）許榮茂同華潤創業（291）宋林就現身支持，全國政協副主席董建華亦有蒲頭，不過更加吸引華華嘅，係年輕一輩嘅富豪都肯出席，尤其大劉仔劉鳴煒，可以話係呢類活動嘅稀客。</p><p>為創業打通經脈？</p><p>之但係佢保持一貫低調作風，唔係咁多記者發現佢，即使有人問佢因乜辭任華置執董，轉做非執董？佢都冇回應。最令華華好奇嘅係，劉鳴煒點解會出現？佢老竇大劉近期家事咁忙，應該冇乜時間出席呢啲活動，會唔會叫阿仔嚟睇吓呢？抑或同前排有啲中環人估佢可能創業有關？<br> 點都好，難得佢陪老婆之餘，都花時間到呢啲場合，打好內地經脈，就知佢有幾勤力。睇嚟呢類招商會日後唔憂冇生力軍支持。<br> <br> 李華華<br> mailto:LiWaWa@AppleDaily.com</p></body></html>