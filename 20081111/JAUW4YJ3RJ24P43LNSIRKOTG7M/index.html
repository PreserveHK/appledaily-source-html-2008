<html><header><meta charset="utf-8"><title>股路縱橫：<br>航運業似見底中遠有望轉勢 - 郭兆誠</title></header><body><h1>股路縱橫：<br>航運業似見底中遠有望轉勢 - 郭兆誠</h1><p>中央救市，好景只有一日，大行同基金基本上仍係睇淡，噚日又再全面出擊，大市跌勢再起，恒指收市大跌703點，險守14000點大關，收14040，跌幅4.77%；中資股有救市大計「照住」，始終有較強勢表現，H指收7136，跌275點，跌幅3.72%。<br> 鋼鐵股仍係以首長國際（697）最強勢，最高1.07元，雖回收0.98元，仍有8仙進賬，升幅8.8%；至於噚日推介嘅復星國際（656）亦逆流而上，最高2.26元，收2.03元，升5仙。<br> 首國上月底俾基金大洗倉，最低插到落0.385元，直情係世界末日咁款，但擰轉頭，竟然脫胎換骨，大戶買盤係咁掃，短短兩個多禮拜，由低位回升成180%（昨日最高1.07元），成為今次反彈市勁股之一。8月中首國仲在2元水平，兩個月時間大跌8成；跌得急，反彈必勁，冇錯嘅。<br> 除首國外，中國遠洋（1919）係另一隻被大洗倉嘅股票，但有咁耐「慘情」，一樣會有咁耐「風光」，第日大戶買番轉頭，升幅又會以倍計。</p><p>預測PE唔夠1.8倍</p><p>中遠點「慘情」？去年10月底，衝上40元大關，最高40.80元，一年後，落到2.55元，大跌93.75%，近日由低位回升，上到5元水平後整固，但大行仲係咁洗倉，噚日更由高價4.93元插到落4.30元，雖然尾段有「對抗」，收番4.45元，但仍大跌0.45元，跌幅9.1%。<br> 首國洗倉後轉勢，都係一兩日間嘅事，難保中遠唔會重演。以08年（12月年結）計，中遠每股盈利應有2.50元，預測PE唔夠1.8倍，家吓航運業已衰到貼地，睇波羅的海指數，近日似有見底回升之勢，若確認，航運股就會大翻身，要昅實中遠，現時正營造緊複式頭肩底，頸線在5元，一升破，目標係7.50元，屆時PE都只係3倍！<br> 中遠股價跌得咁殘，主要係反映近期航運業不景氣，但中國用4萬億元人民幣刺激經濟，對航運業亦會有正面作用，業界人士對前景亦較樂觀，普遍認為明年波羅的海指數將會回升。波羅的海指數由去年5月的高位11793大跌到近日的815點，明年可望回升上3000點水平。<br> 郭兆誠</p></body></html>