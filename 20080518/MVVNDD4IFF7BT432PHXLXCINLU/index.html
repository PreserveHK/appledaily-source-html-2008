<html><header><meta charset="utf-8"><title>豪門故事多 - 左丁山</title></header><body><h1>豪門故事多 - 左丁山</h1><p>上星期報紙以大篇幅報道新地郭氏兄弟鬥法之事，好睇過花燈，尤其係《信報》竟然喺大半晚之內，將大郭入稟狀譯成中文，實在努力之至，喜歡睇全文之讀者，冇法子唔讚。老友醫生C便睇得津津有味，上午開始診症之前，閱畢全文。問佢為何睇報紙睇得如此深入，醫生C話：「我幾年來一直買入新地股票，至今未賣出過，係忠心股東嚟㗎！故此特別關心新地管理層之變動。」原來如此，佢唔係專門等開股東大會就去食番一餐，埋怨點心唔夠熱，生果唔夠多之類嘅老股東，真係用心機留意公司一切嘅。<br> 既然係醫生，佢對大郭精神健康之事特別敏感，比較相信本地醫學名家（麥列菲菲、胡健維等）之診斷，因為麥列菲菲資格夠晒老，幾乎有資格做佢老師，唔會空口講白話。至於《信報》與《明報》披露另有一位李誠與麥列菲菲唱反調，醫生C話佢唔會評論。<br> 淨係講醫生都有排講，你話豪門家事，公司事嘅劇情幾咁豐富呢。中午飲茶時份，未行到陸羽啫，就碰到另一位醫生N，佢話睇到《明報》（B2）版講「雙方醫學專家互相指摘」，覺得好有娛樂性，娛樂來源就係中文大學醫學院精神科學系教授李誠「反駁」麥列菲菲等人嘅報告（按：四位教授、醫生報告話大郭冇事），因為原來李誠根本冇見過大郭，如何可以判斷大郭有事呢？醫生N話：「畀我就唔敢未見過病人就寫診斷評估報告咯，講笑咩，麥列菲菲指李誠報告只係paperexercise，可圈可點。此外，嗰位史丹福Dr.Maldonado，睇佢嘅簡介就似乎幾勁，但係即使佢攞到諾貝爾醫學獎都好，嚟到香港，可唔可以診斷郭炳湘呀，照計就唔得，會涉及本港法例問題。」<br> 上到茶樓，本想捉住律師W問一問，點知律師W另外有約，冇嚟到，飲完茶後，行到返公司已接到編輯T報訊，話好多朋友正努力搜尋神秘人身份，懷疑呢位以報紙遮頭，坐在郭炳聯身邊之人就係前高官（照片見五月十六日《星島日報》A2版），哎吔，一幅圖片又會揭露案中有案？聽到自己都暈暈哋。</p></body></html>