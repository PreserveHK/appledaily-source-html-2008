<html><header><meta charset="utf-8"><title>i桔扮iPhone　疑似事件重演</title></header><body><h1>i桔扮iPhone　疑似事件重演</h1><p>上個月，破解版iPhone曾跌至$3,780價位，一心諗住儲夠錢就「贖」佢返去，點知機價突然反彈上$4,280，玩咩！但喺呢個時候，先達新返的祖國貨突然變成救世主，推出外形與功能同iPhone極度相似嘅iOrgane（好似串錯字喎，係咪應該iOrange桔子呢？），更以千零蚊機價賤賣，令疑似事件再添變數！當然，佢實死撐話自己冇抄，所謂事實勝於雄辯，小記今日帶埋受疑似風波影響嘅「受害人」即時對質，究竟係龍定鳳，都係由各位去定奪啦！<br><br>記者：陳國輝　<br>攝影：陳盛臣</p><p>飛咗蘋果變桔仔（疑似型號：AppleiPhone）<br></p><p>未開始影相，即有人問：「呢部iPhone嚟㗎？點解咁平嘅！」Sales好似有晒ModelAnswer咁回答：「呢部係國產iPhone，都係i字頭，不過叫iOrganeF1+，或桔子手機；再睇真啲，呢個唔係蘋果Logo嚟㗎，係一隻桔。」冇錯，留意個Logo係可以分辨出真同假，但單憑外表、顏色甚至分唇，呢部疑似iPhone確實無懈可擊。</p><p>外觀95%</p><p>睇長、闊、厚數字，兩部機幾乎冇分別，尤其簡約嘅按鍵佈局更將iPhone神髓帶到入F1+。另外，巨芒下亦有正方形返回鍵，機頂Power以及機背細小鏡頭設計等，與iPhone同出一轍，咁都唔算抄，不如話老翻CD係合法好過！</p><p>操作90%</p><p>除咗主介面嘅Logo字稍為唔同，F1+已經玩盡iPhone最強分唇，包括相片識得自動旋轉，仲有利用兩隻手指就可將照片拉大或縮細嘅Multi-Touch功能。雖然冇內置iTunes，不過Icon都一模一樣，只不過改咗隻字叫「MP3」咁解。</p><p>包裝95%</p><p>講到Packing，iPhone出晒名夠的骰，不過F1+都唔弱。唔講唔知，原來佢曾經以桔子嘅橙色作為機盒主色，後來為求更加神似，竟將紙盒顏色改成黑色，唔同之處只係側邊啲字稍作修改，然而一般人根本難以區分！<br> <br> 售價：<br> $1,380（送1GB卡）<br> $1,450（送2GB卡）</p><p>扮㗎機搶閘賤賣（疑似型號：SharpSX862）
</p><p>近排先達Hit起一系列日本機，可惜好睇唔好玩，大部份用HyperSIM嘅機款只能打出同打入，其他分唇一概Block晒，勁冇癮！不過近日數記推出行貨SX862（即日版SoftBank920SH），令哈日族重燃希望，不過五千幾銀機價抬到部LCDTV返屋企，唔肉赤就假。同時間一部疑似SX862嘅國貨F698就以千零蚊賤價搶閘，同樣玩旋屏16：9闊芒，更抵死係將TVTuner塞埋入去，扮晒數碼電視，睇落更似原汁原味嘅日版920SH，佩服！
</p><p>外觀70%</p><p>SX862有黑、銀白兩色，至於F698就淨係得銀色，而且機背喇叭以及鏡頭位置都唔一樣。但講到旋轉呢招就有樣學樣，仲搞鬼到加入旋屏音效，每轉一下都有聲，認真騎呢！</p><p>操作85%</p><p>SX862擰橫之後無論上網、睇戲或者打機，都享受到16:9呢種闊屏幕感受。F698最基本的介面只限直屏睇，擰芒後唔識自動調整打橫嚟，好在睇片時橫屏或直屏都得，不過畫面就壓縮咗。</p><p>包裝20%</p><p>F698亦曾經改變過包裝盒外觀，原本嘅設計好老套，同其他祖國貨相似；改頭換面後，機盒變為以黑色為主，但仍然同SX862嘅包裝有好大出入。<br> <br> 售價：$1,180</p><p>其他個案<br>按鍵十足十（疑似型號：SEW890i）</p><p>齋睇S201中間方向掣及打出打入鍵，就知佢擺到明抄W890i，不過機身顏色、相機設計就有頗大出入；至於功能和介面更屬國貨餡料，模仿程度唔高。<br> <br> 售價：$780</p><p>黑柴玩縮水（疑似型號：Nokia6500c）</p><p>呢部Q528扮得嚟仲要改良，九成照抄6500c嘅黑柴設計，至於體積和重量則相對調低，側邊仲有一支Stylus，遺傳咗國貨專玩手寫SMS和操作嘅特色。<br> <br> 售價：$780</p></body></html>