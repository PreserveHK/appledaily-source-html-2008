<html><header><meta charset="utf-8"><title>遊戲勁過電影IronMan裝甲晒冷</title></header><body><h1>遊戲勁過電影IronMan裝甲晒冷</h1><p>仲諗住08第二季必屬《Batman》天下，點知死對頭Marvel《IronMan》勁收得，Game界自然食住上！月初推出PS3/XB360雙主機版本，故事唔使講梗係忠於原著，更出奇竟然有10款不同IronMan裝甲出現喺遊戲內，每次進化都有新面貌同強勁武器，玩過就知主角TonyStark的確係超變態軍事天才！<br><br>記者：陳國輝</p><p>電影劇情主導</p><p>如果睇咗Marvel漫畫版，可能會覺得遊戲劇情同原著有些少出入。事實上，遊戲版以電影為藍本，故事講述武器製造商天才TonyStark因一次意外，被恐怖分子綁架，更威脅佢必須研製一件可摧毀全球嘅超級武器，等佢哋能夠統治全世界。喺研發期間，主角發現其拍檔原來一直有暗中勾結恐怖分子，出售武器，於是佢嘔心瀝血研製咗第一部裝甲MARKI，為脫離險境之餘，仲想破壞恐怖分子嘅驚天陰謀。</p><p>空戰多於地面</p><p>正因為劇情大部份都跟足電影，加上呢一隻係ActionGame，激鬥場面梗係精采啦！如果大家睇咗電影，就記得TonyStark一開波穿起套MARKI裝甲，除咗淨係識慢流咁行，連飛天都唔曉；但直到開發MARKII嘅時候，測試重點已經去咗控制飛行方面，之後大部份打鬥劇情更於空中發生！查實，遊戲亦以空戰為主，玩家首要學習點樣喺空中平衡身體，然後再掌握飛行方向，情況就類似電影中嘅TonyStark咁不斷撞板！學識飛行之後，再嚟就要練習瞄準目標發射武器，其實裝甲內隱藏咗瞄準裝置，Tune得準嘅話，話唔定更輕易擊敗敵人。</p><p>賺錢換新裝甲</p><p>電影中嘅TonyStark唔單止係個鑽石王老五，而且仲住喺山頂超級豪宅，唔使憂柴憂米，梗係可以專心一致咁研製裝甲啦！不過，遊戲主角剛好相反，佢窮到仙都唔仙，如果想Upgrade套裝甲，玩家就必須完成任務，賺錢幫自己升級！遊戲內特別提供一個裝甲升級介面，裏面有唔同機能屬性，例如生命機能Armor、攻擊系統Repulsors、能力系統PowerSystems、副武器AuxiliaryWeapons以及行動力嘅MobilityEnhancements。玩落確實係幾複雜，但如果想儲夠Level打大佬，咁都冇法啦！</p><p>裝甲逐款睇<br><br>MARKI</p><p>主角為逃離恐怖分子魔掌而研製嘅第一部裝甲。</p><p>MARKII</p><p>以研究潛在力量為重點嘅樣辦式裝甲，全身銀灰色。</p><p>MARKIII</p><p>武器提升兼靚仔晒，喺遊戲以及電影情節見得最多。</p><p>Classic</p><p>見於漫畫《TalesofSuspense》超過200期，夠晒長青。</p><p>Extremis</p><p>喺主角眼中接近完美嘅裝甲設計，能力大幅提升。</p><p>Hulkbuster</p><p>專門對付變形俠醫而設計，重量達到175噸。</p><p>ClassicMarkI</p><p>裝甲主要用途係防止體內炸彈碎片擴散到其他內臟。</p><p>Ultimate</p><p>屬於主角嘅終極級裝甲，僅出現喺PS3版內。</p><p>PROFILE</p><p>機種：PS3/XB360<br> 開發商：SecretLevel<br> 發行：SEGA<br> 顯示：1080i<br> 音效：杜比5.1<br> 類型：動作<br> 玩家：1人<br> 售價：$328</p></body></html>