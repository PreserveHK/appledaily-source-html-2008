<html><header><meta charset="utf-8"><title>中環在線：奮發、永恩齊齊改名轉運 - 李華華</title></header><body><h1>中環在線：奮發、永恩齊齊改名轉運 - 李華華</h1><p>最近有兩間上市公司不約而同出通告話改名，不過同人唔同命，一個係因為莫財要賣商標撲水；一間係因為品牌越嚟越多人識，索性「正名」。<br> 先講第一家，係喺香港同新加坡都有上市嘅奮發國際（1130），佢哋將子公司廈門奮發旗下嘅時裝品牌FUN商標，賣畀廈門帆派服飾，套現2000萬人仔，旗下品牌將改名為Kaimara。<br> FUN喺內地已有廿年歷史，家陣喺全國廿幾個省市共有約200個專櫃及專門店，廣告全部用洋妞模特兒。可惜，奮發自06年度開始由盈轉虧，舊年繼續蝕，主席陳星洲喺通告話生意難做，為免業績再見紅，惟有賣嘢套現。<br> 賣咗商標後，內地約200個FUN銷售點就會整頓，蝕錢嘅分店會結業，其他就改過個品牌名做Kaimara繼續經營。雖然冇咗個品牌，但希望好似佢哋公司名咁，以後奮發做好啲生意。</p><p>達芙妮多人識</p><p>另一間改名嘅係永恩國際（210），佢哋改公司名為咗遷就旗下越做越紅嘅品牌，以後永恩叫做達芙妮（Daphne）。佢哋90年開始自創女裝鞋品牌達芙妮，專攻內銷，仲整咗個達芙妮購物網，品牌做得咁好，分分鐘達芙妮多人識過永恩，主席陳英杰索性將公司名改為同品牌名一樣。通告話，咁做可以令公司嘅業務發展同定位都會更清晰。雖則改名各有前因，但目標一樣，希望業績更好啫。<br> 電郵：mailto:LiWaWa@AppleDaily.com</p></body></html>