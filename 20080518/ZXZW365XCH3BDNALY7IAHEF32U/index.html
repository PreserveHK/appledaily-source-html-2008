<html><header><meta charset="utf-8"><title>初入豪門　選配變標準</title></header><body><h1>初入豪門　選配變標準</h1><p>Mercedes-Benz代理早前為E-Class引入全新入門版E230，旋即受用家追捧；奇怪，呢款車純粹係中型豪華房車，點解會咁受歡迎？理由只得一個，就係筍！天窗、17吋合金胎軨同泊車感應等多項原屬選配（Options）嘅豪華裝備，今日成為標準設備兼售價依舊，仲唔夠筍？<br><br>記者：梁美甜<br>攝影：楊錦文<br>模特兒：Tiffany（TheGroup）</p><p>低耗油勝在慳家</p><p>自現行一代E-Class登場後，由於車身闊落舒適兼操控容易，故車迷多作自用；及後推出Facelifted新版，E240及E320分別被提升至E280及E350，當中E240更由2.6公升V6引擎變成E280嘅3.0公升，無形中提高咗E-Class嘅入門款式。直至E230嘅出現，2.5公升V6中級豪華房車，絕對可以迎合一啲講求實際嘅車迷。最盞嘅當然係佢喺Mercedes-Benz家族入面，有齊各式各樣豪華設備嘅同時，仲以一台低耗油嘅2.5公升V6引擎作動力核心，加加埋埋，變身成Mercedes-Benz旗下慳家之選！</p><p>新增裝備更高級</p><p>E230話就話係入門版，之不過呢部車副偈同內裝就一啲都唔輸蝕。2.5公升V6引擎配7G-Tronic半自動波箱，操控簡單容易，馬力204匹，扭力更可高達25.0kgm。<br> 去年，入門版E230有好多Options選配裝備，但呢部豪版E230就將選配裝備變成標準設備，兼有齊Mercedes-Benz素來嘅高質素設備，好似KeylessGo系統、電天窗、17吋合金胎軨、泊車感應、Bi-Xenon頭燈、電摺鏡等等。第一次坐入去，根本估唔到佢係入門車系，最筍嘅就係呢部Options變Standard嘅豪版E230，新增設備總值約6萬元，單係天窗同埋17吋合金胎軨都要幾萬銀，𠵱家齊晒都唔使56萬就有交易，Mercedes-Benz品牌豪華車系配置同裝備而只係呢個價錢，對熟悉市場嘅車迷嚟講，都知呢部豪版E230有幾筍！</p><p>供款幫你計</p><p>首期：$55,900<br> 利率：5%<br> 年期：48期<br> 每月供款：約$12,578<br> 註：以上數據僅供參考。</p><p>規格</p><p>引擎：2,497c.c.V6DOHC<br> 馬力：204bhp/6,100rpm<br> 扭力：25.0kgm/2,900-5,500rpm<br> 傳動：7G-Tronic半自動波<br> 尺碼：4,856×1,822×1,483mm<br> 軸距：2,854mm<br> 車重：1,655kg<br> 查詢：仁孚行（28957339）</p></body></html>