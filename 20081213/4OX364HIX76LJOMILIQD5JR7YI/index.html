<html><header><meta charset="utf-8"><title>奧巴馬芝大幫 - 左丁山</title></header><body><h1>奧巴馬芝大幫 - 左丁山</h1><p>奧巴馬當選美國總統之後，芝加哥大學聲威大振，芝加哥與芝大與有榮焉。本來奧巴馬在LA嘅西方學院（OccidentalCollege）讀咗兩年，再轉去哥倫比亞大學讀兩年，畢業後再去哈佛法學院讀法律，成為律師。芝大唔係奧巴馬母校噃，點解咁興奮？<br> 原來奧巴馬在芝加哥長期工作，以芝加哥為基地，本人在芝加哥大學法學院兼任教職，佢太太在芝大醫院工作，而芝大嘅醫學院就叫做PritzkerSchoolofMedicine，Pritzker家族就係跨國酒店集團凱悅（Hyatt）嘅創辦人兼大股東，在芝加哥係好有影響力嘅富豪家族，呢家人之中有一位千金就係奧巴馬助選團主要人物之一，奧巴馬初到芝加哥之時，得到一位ValerieJarrett女士嘅幫助好大，呢位女士曾替Pritzker家工作，又係奧巴馬主要競選助手。<br> 講咁多，無非係要指出，萬變不離其宗，Change也者，嗌口號多過實際，奧巴馬在芝加哥起家，與富豪家族支持分不開，與其他政治人物無甚分別，假如在香港，有一位咁顯著嘅富豪支持一位本地「奧巴馬」，一定畀本地傳媒鬧到體無完膚，未參選已瓜得。<br> 芝大與芝加哥人物與奧巴馬淵源甚深，故此奧巴馬背後之重要人士，不少來自芝加哥，如新白宮幕僚長艾曼妞。以前智利曾有一段軍事獨裁時期，智利經濟財政政策全由芝加哥大學畢業嘅智利人把持，佢哋稱為ChicagoBoys；印尼蘇哈圖時期，政府內嘅財經高官全係柏克萊畢業生，稱為BerkeleyMafia。美國每一位總統都會自家鄉州份帶一大批人入白宮，明年白宮有「芝加哥幫」，不足為奇。<br> 呢日在馬場等𨋢，入到𨋢後，先至見到大部份都係中年女士，口操普通話嘅，佢哋唔係講馬，而係講人，其中一位話：「A太女兒很聰明，今年進了芝加哥大學。」A太笑到口都合唔埋，群太連聲讚嘆：「太棒了！」A太說：「唉，進了又怎麼樣？她恐怕金融不景，找不到工作呢？」群太爭相講：「四年後嘛，不用那麼擔心。」出咗𨋢，左丁山心血來潮打電話畀小記者B：「喂，芝大畢業生，你好巴閉㗎！」小B嘆一口氣：「我要搵多啲錢嚟交租呀！」&#13;</p></body></html>