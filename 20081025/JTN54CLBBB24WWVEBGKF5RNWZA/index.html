<html><header><meta charset="utf-8"><title>發燒友‧真心評：靚結他減減壓</title></header><body><h1>發燒友‧真心評：靚結他減減壓</h1><p>本欄之前推介過結他EarlKlugh嘅最新專輯後，有好幾位朋友也不約而同問Earl咁多張專輯我最喜歡那一張，我即刻答係《LateNightGuitar》。
</p><p>20bitSBM母帶處理
</p><p>呢張早於1980年面世嘅專輯，單係黑膠唱片我已唱花咗好幾張，CD亦因播得太密弄至跳線而換咗2隻，咁你話我有幾鍾意呢隻結他靚碟呢！10年前知名混音師RonMcMaster將本碟嘅原母帶以20bitSBM技術重新處理，所以今日去聽碟內嘅音色仍然唔會輸畀新一代嘅發燒錄音。
</p><p>13首經典情歌
</p><p>全碟雖然有13首作品，總播放時間卻只得36分鐘，但如果隻碟唔好聽，玩足70分鐘都無意思吧？Earl碟內彈奏，唔少係大家耳熟能詳嘅經典情歌，半數作品只以一支音色醇美嘅陳年木結他來演繹，其餘作品則由一隊由廿多人組成嘅弦樂團作伴奏。
</p><p>老木結他串聯碟</p><p>聽頭一首《SmokeGetInYourEyes》結他Solo，就算你唔玩Hi-Fi都會聽得出隻碟相當靚聲，粒粒又甜又潤又通透嘅音色彈到一屋都係。《JamaicaFarewell》必定令發燒友大呼過癮，活潑嘅結他、立體感十足嘅各種敲擊樂器，喺聆聽空間中玲瓏浮凸咁現身，你屋企套音響越正、效果就越明顯。《ATimeForLove》只以木結他跟豎琴合奏，這個組合夠新鮮吧？試吓夜晚熄晒全屋燈，坐低放鬆個人乜都唔好諗，靜靜享受優美旋律吧！<br> <br> 文：李廸偉<br>  http://hk.myblog.yahoo.com/reviewcd </p></body></html>