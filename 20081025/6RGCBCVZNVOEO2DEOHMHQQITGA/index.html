<html><header><meta charset="utf-8"><title>台慶頒獎禮之女配角篇<br>扮啞博同情獲兩項提名　陳法拉越級戰荷媽當贏咗</title></header><body><h1>台慶頒獎禮之女配角篇<br>扮啞博同情獲兩項提名　陳法拉越級戰荷媽當贏咗</h1><p>陳法拉今年憑《溏心風暴之家好月圓》阿慶一角，競逐無綫下月15日舉行的《萬千星輝頒獎典禮》中之我最喜愛的電視女角色，硬撼飾演荷媽的李司棋和Sa姨關菊英，法拉自覺演技絕對不及二人，但論劇中角色受喜愛程度，啞女阿慶早已贏取觀眾歡心，陳法拉希望阿慶能為她帶來第二個電視獎項，她又同時認定《溏》劇會是今年頒獎禮的大贏家。　撰文：卓寶花</p><p>陳法拉加入娛樂圈短短三年，去年未學行先學走，憑《舞動全城》的演出獲得最佳女配角獎項，今年雖然憑《溏心風暴之家好月圓》中飾演阿慶一角而再次角逐女配角獎，但她自知同一獎項難以冧莊，故她寄望在另一提名我最喜愛的電視女角色能獲獎。</p><p>被指演技有進步</p><p>在《溏》劇中，陳法拉飾演啞女阿慶，在劇集推出後已有不少迴響，對演技被讚大有進步，陳法拉指是她拍該劇的最大收穫及為她打下一口強心針，不過她卻希望在今年獲提名飛躍進步女藝員，她說：「舊年完全冇諗過會得獎，得到獎係一個動力，今年好想提名飛躍㗎，雖然好似退咗一級，但想有一個逐級上嘅肯定，可惜冇份提名，而女配角獎我睇好楊怡會攞，自己舊年已經攞過，一個獎好難攞兩次。」<br> 陳法拉另一項提名是我最喜愛的電視女角色，除面對同劇的李司棋和關菊英前輩外，還有汪明荃、商天娥及佘詩曼等好戲之人，陳法拉仍然有信心說：「事實上大家都好鍾意阿慶，呢個角色係好可愛，而啞就係最特別之處，講到對手司棋姐同菊姐，佢哋全部都一定好戲過我，但個獎項係講喜愛程度，阿慶完全配合到，而且套劇亦有好收視，希望朋友同觀眾多啲支持。」</p><p>轉型成功受歡迎</p><p>陳法拉表示有信心奪獎，但即使在台慶中落空而回也不會感到失望，她說：「攞唔到獎唔會失望，如果攞到就可以撐一撐舊年個獎，而且今年《溏》劇都係大贏家，淨係收視都創咗紀錄，呢個已經係成功嘅肯定，自己又有份參與都當贏咗。」阿慶一角令法拉在觀眾眼中徹底改觀，原來是有賴監製給予的機會，法拉說：「監製劉家豪搵我開《溏》劇時，話希望我唔好再做香艷女仔嘅角色，想畀觀眾睇到我另外一面，仲話我化淡妝靚過化濃妝，可以做一啲青春嘅角色，所以直接幫我轉型嘅係監製，令到阿慶角色咁受歡迎。」<br> 攝影：仇志德　服裝：Lanecrawford<br> 髮型：LingofSalonideILCOLPO<br> 場地：SalonideILCOLPOGROUP</p><p>最佳女配角提名名單</p><p>廖碧兒：《和味濃情》（高柔麗）<br> 滕麗名：《野蠻奶奶大戰戈師奶》（高家寶）<br> 胡定欣：《銀樓金粉》（霏霏）<br> 陳敏之：《原來愛上賊》（江翹）<br> 姚嘉妮：《甜言蜜語》（袁少娜）<br> 田蕊妮：《疑情別戀》（程傲兒）<br> 陳法拉：《溏心風暴之家好月圓》（甘詠慶）<br> 徐子珊：《溏心風暴之家好月圓》（路嘉美）<br> 李香琴：《溏心風暴之家好月圓》（佘君麗）<br> 楊怡：《溏心風暴之家好月圓》（孫皓月）</p><p>我最喜愛的電視女角色提名名單</p><p>李司棋：《溏心風暴之家好月圓》（鍾笑荷）<br> 關菊英：《溏心風暴之家好月圓》（鍾笑莎）<br> 陳法拉：《溏心風暴之家好月圓》（甘詠慶）<br> 佘詩曼：《鐵咀銀牙》（納蘭青青）<br> 汪明荃：《野蠻奶奶大戰戈師奶》（戈碧）<br> 胡杏兒：《野蠻奶奶大戰戈師奶》（周麗敏）<br> 阮小儀：《古靈精探》（小宜）<br> 伍詠薇：《銀樓金粉》（程杏秀）<br> 商天娥：《師奶股神》（蔣如珠）<br> 鍾嘉欣：《搜神傳》（薊彩芝）<br> 資料來源：無綫電視</p></body></html>