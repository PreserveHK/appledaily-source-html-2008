<html><header><meta charset="utf-8"><title>美國大官演講 - 左丁山</title></header><body><h1>美國大官演講 - 左丁山</h1><p>昨日講起美國財政部副部長DavidMcCormick訪港，出席午宴演講會，佢講咗啲乜呢？先講呢位仁兄嘅來頭，美國人才甚多，高官與商界高層隨時換位，與香港搵位副局長與政治助理都搞到滿城風雨嘅情況相差好遠。M先生喺西點軍校畢業，主修機械工程，到過波斯灣服役做工程師，有戰場經驗，後來入讀普林斯頓嘅WoodrowWilsonSchoolofPublicandInternational　Affairs，取得博士學位，加入麥肯錫做顧問，創辦電腦軟件公司，在深圳有分支。M博士加入政府後，做過商務部與白宮幕僚，舊年七月先至改任財政部副部長，有如此背景，名副其實文武全才，當然係精英一名，但今時今日做美國大官，面子冇以前咁好咯，左丁山見唔到邊位官員參加午宴聽佢演講！<br> M博士演講技巧非常熟練，說話能力極高，但屬於內容有限，談話並不精彩，因為佢所講關於金融風暴嘅資料一早已全部在《紐約時報》、彭博、《華爾街日報》報導、分析過晒，了無新意也。<br> M博士最後說明四點：（一）金融制度須要改革，增加透明度，適當監管與加強風險管理；（二）美國與中國之宏觀經濟改革要調整。美國要穩定經濟為先，而中國嘅發展模式，到目前為止，都係注重出口導向，內需不足，形成內外失衡，必須改正，加強內部消費；（三）國際自由貿易必須堅持，不能回歸保護主義（按：奧巴馬有此傾向，其貿易改革對中國不利。）（四）G-20國家要加強合作，全球化體制下，各國互相倚賴，金融風暴吹襲之下，各國無一倖免，故此監管制度要對稱，要有協調。在場有中國外交部駐港人員，相信佢哋會注意到M博士嘅談話。<br> M博士答問題時，有人問到：「芝加哥學派是否已一死不回？」，M博士支吾以對，但又強調美國政府注資銀行只係暫時性，好鼓勵銀行在五年內買回政府注資，恢復百分百私人擁有。當日BBC網站頭版（早上香港時間）標題話馬克思主義思潮興起，大概有人有感而發，故有此一問。對自由市場派信徒而言，目前係考驗原則嘅時刻。</p></body></html>