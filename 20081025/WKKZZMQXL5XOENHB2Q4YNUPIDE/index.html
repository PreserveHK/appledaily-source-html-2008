<html><header><meta charset="utf-8"><title>隔牆有耳：煲呔選擇性吹風 - 李八方</title></header><body><h1>隔牆有耳：煲呔選擇性吹風 - 李八方</h1><p>煲呔噚日突然宣佈擱置生果金資產審查建議，咁大件事，好多人都想深入了解為何煲呔會180度大轉軚，煲呔似乎都想解畫，與傳媒高層開吹風會，點知佢又老董上身，開吹風會都玩親疏有別，只係向個別友好傳媒講述轉軚心路歷程，《蘋果》同幾間傳媒機構都冇份聽佢表白心迹。<br> 提高生果金同是否引入資產審查係重大政策，堂堂特首卻選擇性吹風，唔敢公開向廣大市民交代，剝削市民知情權。當年老董最愛玩呢招，結果玩到腳痛下台，煲呔聲言自己係「政治家」，身邊智囊月薪加埋以百萬元計，竟然容許佢自尋「腳痛之路」，真係耐人尋味！特首辦中人解畫，指煲呔定期約見傳媒高層，噚日只係巧合遇上生果金呢單嘢啫。八方聽聞有樣嘢仲巧合，就係禮賓府巧合地噚日下午先call傳媒吹風，剛剛遇着啱啱，又唔見煲呔中六合彩！</p></body></html>