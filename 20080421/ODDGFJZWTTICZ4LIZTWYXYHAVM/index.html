<html><header><meta charset="utf-8"><title>專家對話：業績靚中移動吼得過</title></header><body><h1>專家對話：業績靚中移動吼得過</h1><p>中央終於推出救市措施，中港股市應聲而上，不過沈振盈認為，刺激港股向上主要動力來自美股，但A股下跌空間有限。朱紅指，追捧A50中國基金（2823）認購證投資者明顯增加。<br> <br> 沈：沈振盈　朱：朱紅　孫：孫柏文<br> <br> 孫：中央不但不打壓股市，反而出救市措施。<br> 沈：刺激港股升主要動力應該係美股多於國內政策因素。而中央出得政策，我覺得A股再下跌空間唔多。<br> 朱：窩輪投資者仍熱炒A50認購證。A50窩輪街貨量過去一星期都有上升趨勢，反映一批投資者預期A股3000點位置差唔多見底。<br> 孫：A50買唔買得過？<br> 沈：現水平買得過，A股曾經回一回，但未到打和或者倒跌，相對較強，A50都會跟A股走勢，若A股偏軟，回番低少少亦正常。<br> 孫：兩家大陸電訊公司出咗數據，係咪時候買電訊股？<br> 沈：可以買。中移動（941）業績最靚，暫時競爭對佢影響唔大。問題係睇吓電訊業重組方案傾向中電信（728）會出嚟自己發展流動電話嘅業務，呢個會對佢長遠嘅業績利好。<br> 朱：中電信認購證呢兩個星期特別多投資者留意，上星期有一隻中電信嘅認購證宣佈加印。</p><p>阿里巴巴前景未明朗</p><p>關公：阿里巴巴（1688）上市時走過一轉，近日走勢嚇人，仲諗住佢會跌穿12蚊。<br> 沈：佢業務模式係好，𠵱家亦賺錢，但互聯網冇乜入場門檻，賺到錢其他行家就會同你爭，𠵱家PE（市盈率）落番五十幾倍，如果出埋業績真係有倍數增長嘅話，PE落番廿幾倍先合理。<br> 朱：當時炒完上市後已冇人問佢嘅認購證。<br> 沈：當日出put輪我一定會捧場。<br> 關公：我12.3蚊入咗喇。<br> 沈：都係一句──忘記它啦！咁多股票好揀，梗係取易不取難。<br> <br> 大埔關公個案<br> 買入價：12.3元<br> 目標價：13.6元<br> 止蝕價：11.8元<br> 時期：一星期</p></body></html>