<html><header><meta charset="utf-8"><title>中環在線：上實蔡來興退休破慣例 - 李華華</title></header><body><h1>中環在線：上實蔡來興退休破慣例 - 李華華</h1><p>國內國有企業領導，一般嘅退休年齡為60歲，而任期通常每5至7年就嚟一次換班。不過，上海實業集團，同旗下上市公司上海實業控股（363）嘅董事長蔡來興就有特殊待遇。蔡總一做就做咗13年，今年6月已屆66歲，兩個慣例都俾佢打破，而今年佢終於可以退落嚟。<br> 噚日上實記者會上，蔡來興宣佈退休嘅消息，佢話已經辭任咗母公司董事長嘅職務，至於上市公司董事長個位就辦理緊辭退手續。佢話退休後會弄孫為樂，做自己喜歡嘅事，佢仲有個大志，就係出書，連書名都諗埋，叫《商海風雲》，道盡商界逸事。<br> 長江後浪推前浪，蔡來興嘅繼任人滕一龍雖然話係「後浪」，但都60歲，畢業於上海交大，讀工業管理工程專業及華東政法學院民商專業。滕總來頭都唔小，據蔡來興介紹，滕總曾任上海江南造船廠主要領導，亦都係全國政協委員。蔡來興話等手續辦妥，就會同滕總出嚟見大家。</p></body></html>