<html><header><meta charset="utf-8"><title>北京車展第二擊<br>六國混戰</title></header><body><h1>北京車展第二擊<br>六國混戰</h1><p>昨日帶大家搶睇過多款全球首見嘅熱辣新車，今日輪到極惡超跑同過癮概念車登場。數吓手指，最吸引嗰幾部正正代表中、英、日、意、德、韓，同場互爭車迷目光，簡直如六國大戰咁刺激！<br><br>記者：鄭丹、龍影<br>攝影：梁希<br>鳴謝：M.BenzHK、BMWHK、AudiHK</p><p>意國代表<br>LamborghiniGallardoLP560-4　新偈夠大力</p><p>意大利Lamborghini繼年前為Murcielago車系推出頂級LP640辣版之後，喺3月舉行嘅瑞士日內瓦車展上再接再厲，為有「細林寶」之稱嘅Gallardo推出配用全新5.2V10引擎嘅頂級辣版LP560-4！今次移師到北京車展，首次同亞洲區車迷見面。部車睇落同普通嘅Gallardo頗相似，但唔難察覺車頭泵把改用咗新設計，左右兩邊都加有超大生風導入口，而展出車輛用白色車身襯黑色胎軨，夠Cool夠型。不過，最能夠吸引車迷注意嘅，肯定係車尾嗰台全新5.2公升V10引擎，最大馬力輸出可達560匹，淨計輸出數值已比普通版Gallardo多40匹，由靜止起步加速至100km/h只需3.7秒！</p><p>日本代表<br>MazdaTaiki　低風阻未來潮跑</p><p>嚟自日本，但有個漢字名稱叫「大氣」嘅MazdaTaiki概念車，雖然已經喺去年東京車展展出過，但今次嚟到北京，都一樣憑住佢嗰個潮爆造型，令一班車迷睇到目定口呆。<br> 大家咪以為尺碼係4,620×1,950×1,240mm、大大件嘅Taiki，風阻系數一定高得嚇人，但實情卻剛好相反，根據廠方公佈嘅數據顯示，呢部概念車風阻系數僅為Cd0.25！此外，引擎則係新一代RENESIS轉子型號，雖然廠方一直無公佈動力輸出數值，但卻屬於環保款式，耗油及廢氣排放量都屬偏低水平。</p><p>英國代表<br>Rolls-RoycePhantomCoupe　最豪房跑車</p><p>好多人都以為Rolls-Royce為Phantom推出DropheadCoupe之後就會罷休，但喺今屆北京車展會場內，佢哋又展出咗最新兼曾喺日內瓦車展亮相嘅Coupe版Phantom。新車造型同Drophead開篷版相近，但更見流線型，而且仲不失一貫嘅豪邁氣派！廠方為佢安排嘅引擎，都係嗰台6.75公升V12型號，最大馬力可達460匹。</p><p>韓國代表<br>KiaKoupConcept　細引擎大馬力</p><p>一直以嚟，唔少人都覺得韓國Kia推出嘅車款唔夠型唔夠潮，但今次喺北京車展展出嘅呢部KoupConcept概念雙門跑車，就似乎要話畀大家聽佢哋終於有變啦！呢部概念跑車同以往嘅好唔同，除咗廠方刻意用雙門Coupe跑車作設計平台之外，內裏亦裝有跑車桶椅及跑車化錶板，而2.0公升Turbo偈，仲可以輸出290匹馬力，都幾勁！</p><p>德國代表<br>Mercedes-BenzCLS63AMG　小改再出戰&#13;</p><p>推出已有一段時間嘅Mercedes-BenzCLS63AMG，廠方就趁今次車展展出全新Facelifted版本，除咗引擎繼續係嗰台可輸出514匹馬力嘅6.3公升V8型號外，所配用嘅AMG19吋胎軨同AMG跑車尾喉都係全新嘅，加上稍稍改良嘅鬼面罩同尾燈鋪排，望落的確比以前型咗！</p><p>中國代表<br>吉利GT　國產概念蝙蝠車&#13;</p><p>邊個話製造超級跑車係歐日車廠專利，今日連國內著名車廠吉利，都要喺呢個市場分一杯羮。雖然GT仲係屬於概念車階段，但從造型設計上，已經可以見到廠方嘅決心，而且仲刻意擺脫國內汽車予人嘅呆板形象，睇落成部蝙蝠車咁型㖭！此外，一台3.5公升引擎，馬力輸出為225kW，可見連性能表現都刻意要Upgrade，誓要挑戰其他歐日對手。</p><p>其他型跑代表<br>廣汽Cabrio-Coupe　追貼潮流之作</p><p>國內廣汽集團喺今屆北京車展會場內，展出咗全新Cabrio-Coupe概念開篷跑車，佢係同廠4-DoorCoupe概念跑車嘅姊妹版本，而且用咗呢幾年好興嘅電動硬摺頂，唔使一分鐘就可以由Coupe跑車變成開篷跑車，雖然無咩新意，但至少叫緊貼潮流吖！</p><p>FordFiesta　小車新生代
</p><p>呢期潮流興細車，繼日本Mazda車廠為旗下Mazda2推出新一代版本，並大收旺場之後，份屬姐妹嘅Ford亦緊隨其後，推出採用相同設計嘅新一代Fiesta。佢嘅外觀夠晒流線型，感覺仲好Sharp，而車廂陳設亦都同Mazda2相類似，內櫳仲好闊落㖭！</p><p>會場花絮</p><p>車展女郎</p></body></html>