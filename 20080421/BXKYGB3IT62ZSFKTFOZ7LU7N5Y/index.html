<html><header><meta charset="utf-8"><title>愛國學生 - 左丁山</title></header><body><h1>愛國學生 - 左丁山</h1><p>美國名校杜克大學（DukeUniversity）在三藩市奧運火炬傳遞之日，有兩派學生在校園靜坐對抗，一派美國及同情西藏學生與一派中國留學生罵戰，呢樣情況在美國大學校園發生，不足為奇，奇嘅係一位中國女生GraceWang自學生飯堂走出嚟，見到兩派都有朋友在，突然大膽到做和事佬，穿梭兩派之間，哀求佢哋對話，咁就死嘞，佢嘅照片當晚就出現在中國留學生網站，額頭畀人寫上「賣國賊」（Traitor），又有中國學生寫電郵畀佢，話如果佢回國，就會碎屍萬段（yourdeadcorpsewillbechoppedinto10,000pieces），然後佢嘅身份姓名，原居地（青島市）地址全部曝光。之後有一幅圖片上載，顯示GraceWang父母屋企門口畀人淋屎，父母匿埋唔敢見人。<br> Grace幾勇敢噃，對美國記者講：「賣國賊會傷害國家，我一定唔會傷害中國。愛國嘅意義係讓他人有發言權。」如此中國學生，實在罕有。佢聲言唔支持藏獨，只係希望大家有對話啫。一位愛寫古詩，彈古箏嘅女學生，點可能因言行入罪，遭碎屍萬段呀？杜克乃美國頭十名嘅名牌大學，課外運動以打籃球最巴閉，入得呢間學校嘅學生，IQ一定有番咁上下，何故中國留學生去到美國名校，學唔到人哋嘅希臘式辯論，而係一旦碰上敏感議題，就立即殺氣騰騰，一定要凡我漢族，必須敵愾同仇，站在同一陣線，同敵人死過，膽敢不從者就係漢奸叛徒賣國賊呢？三反五反、百花齊放運動以及文化革命幾十年前之餘毒，仍然藏在中國大陸學生腦袋內，可嘆也。<br> 中國學生出洋多數讀理工科，靠數學好，通常成績唔錯；讀人文學科與社會學科者比較少，即使修讀，仍然思想上有好多禁區。一位留學生話過畀左丁山聽，佢哋上國際關係seminar時，遇到討論中日關係、台灣問題、中美對話等題目，班上中國學生一定同一口徑、同一態度，人人好似背誦台詞，全無討論餘地。教授試吓搵中國學生做異見分子，講相反說話，以刺激討論，中國學生一於唔制，於是每次都係外國生扮反對派，久而久之，大家在課堂上幾乎反面，朋友都冇得做。呢位留學生好懷疑中國同學回國之後，對國際有幾多認識噃！</p></body></html>