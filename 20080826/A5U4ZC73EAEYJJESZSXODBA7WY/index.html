<html><header><meta charset="utf-8"><title>轆Book：賣大包　五千蚊買八大裝備</title></header><body><h1>轆Book：賣大包　五千蚊買八大裝備</h1><p>大包，一籠頂籠兩個；HondaStream2.0，本身已經係RSZ運動版，夠大件夾抵食嘞啩？未算，加多套皮椅變Exclusive，裝埋Touchscreen音響系統、LED腳踏等八樣豪華裝備，你估要加幾多錢？皮幾兩皮嘢？Sorry，都話賣大包咯，盛惠$5,000吖！<br><br>記者：梁美甜<br>攝影：譚盈傑<br>模特兒：Enrica</p><p>大件夾抵食</p><p>唔好問點解，總之有便宜就應份貪到盡，今勻Honda確實賣大包，呢部Stream2.0RSZExclusive絕對大件夾抵食。<br> 試諗，Stream2.0RSZ本身已經係運動型車款，有晒頭尾包圍、死氣喉、炭灰色合金輪圈，外形Sporty到震，售價$227,800；八月中旬推出嘅Exclusive版本呢？醒埋你尊貴組合，包括RSZ專屬真皮座椅、Parkingcamera、Touchscreen液晶體顯示屏連音響系統、LED電鍍門邊腳踏、窗邊及車廂電鍍裝飾、電鍍油門腳踏、地台冷光燈八大配置，盛惠$232,880，加減數好易計，數吓手指唔該，畀多$5,000咁大把啫，心水清都知，轉個Parkingcamera同皮椅都唔止呢個價喇。</p><p>上斜有心有力</p><p>Honda自推出Stream後大賣，銷情直迫自家品牌嘅Stepwgn，事關Stream採用Civic嘅底盤平台，有1.8公升及2.0公升i-VTEC兩款，代理只引入2.0版本，馬力輸出達150匹及19.4kgm扭力，性能不致於叫做澎湃，但坐多幾個人甚至Full-load七個人，都一樣夠力水，最正係配備七前速CVT無段變速波箱，上大斜路有心有力，唔會窒窒吓，起步加速順滑。<br> 新一代車款車身剛性同懸掛亦較之前優勝，秉承住Civic仔嘅操控感始終有保證，唯一要挑剔係車身高度有限，嬌滴滴靚女入座絕對舒服，姚明同王一梅呢？Sorry，請有心理準備頂頭頂腳啦。</p><p>八大豪裝<br>a.電鍍窗邊</p><p>RoyalBluePearl係StreamRSZ別注色，加埋窗邊電鍍裝飾，超Sharp。</p><p>b.專屬皮椅</p><p>有埋「RSZ」靚仔字樣，實用舒服添豪華感。</p><p>c.顯示屏</p><p>畀多$5,000多個6吋彩色Touchscreen顯示屏，抵啦。</p><p>d.Parkingcamera</p><p>實用性大，初哥恩物，泊車睇位話咁易。</p><p>e.LED電鍍門邊腳踏</p><p>閃令令，夜晚開閂車門反晒光，更加型仔。</p><p>f.電鍍油門</p><p>純粹裝飾，令架車更具跑味。</p><p>g.冷光燈</p><p>地台藍色冷光燈，裝飾更勝實際用途。</p><p>h.電鍍飾邊</p><p>中控台佈置同舊版相差唔大，係多咗電鍍飾邊，型咗。</p><p>HondaStream2.0RSZExclusive規格</p><p>引擎：1,997cc，直四i-VTEC<br> 馬力：150ps/6,200rpm<br> 扭力：19.4kgm/4,200rpm<br> 傳動：七前速CVT自動波連+/-手撥片，前驅<br> 車價：$232,880<br> 查詢：合群汽車（23802231）</p></body></html>