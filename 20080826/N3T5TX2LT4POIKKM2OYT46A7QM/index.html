<html><header><meta charset="utf-8"><title>千嬅否認人氣下滑</title></header><body><h1>千嬅否認人氣下滑</h1><p>楊千嬅、農夫和EricKwok昨日出席商台拉闊音樂會記者會，屆時他們會與林海峰同台演出，四人即場互相設計T恤。今次的音樂會，四個單位計劃到時一起跳華爾滋舞，陸永笑說：「我哋一齊跳，幾個男仔圍住千嬅，可能仲舉起佢。」</p><p>放假變「閃靈」</p><p>有傳千嬅因人氣欠佳被迫與無綫續約，她說：「呢個唔係我控制，作為歌手最大嘅兩份合約係經理人同唱片公司約，其他嘢交畀經理人做，所以佢哋收20%佣好正常。」她又指一直與無綫合作關係良好，對於被指續約後才成為港男司儀，千嬅否認說：「應該唔係，有次同何生（何麗全）去做聯合國嘅活動佢已經叫我做。」至於是否人氣減弱，她說：「宣傳嘅時候肯定有人氣，如果放假咪變咗『閃靈』，如果純為人氣做嘢，我驚大家會反肚。」<br> 採訪、攝影：王連連</p></body></html>