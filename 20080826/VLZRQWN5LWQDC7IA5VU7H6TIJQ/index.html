<html><header><meta charset="utf-8"><title>中環在線：大陸買樓送菜田 - 李華華</title></header><body><h1>中環在線：大陸買樓送菜田 - 李華華</h1><p>內地樓市滯滯哋，發展商度橋促銷，出錢之餘亦用好多腦汁，送車送裝修都係碎料，送埋驢仔同菜田呢啲先叫創意。<br> 《人民日報》報道，珠海市有個盤竟諗到「買房子、贈菜地」，做咗嗰度嘅業主，就有機會得到一塊菜地，可租種30年，最大賣點係安心食自己種嘅菜，唔怕食到毒菜。</p><p>發展商技窮抽獎送驢</p><p>瀋陽市瀋北新區就有個盤搞大抽獎，獎品唔係名車，而係一隻驢，發展商自嘲係「黔驢技窮」喎。得獎業主養隻「15樓嘅驢驢」，睇怕都哭笑不得。<br> 濟南一個樓盤嘅發展商想多啲人奧運期間買樓，指中國隊每攞一面金牌，佢哋就推出萬銀優惠。深圳南山區一個樓盤就畀買家「3個月試購，無條件退定」，即係業主先落5萬人仔定，3個月內唔理樓價跌定有乜原因，都可以要求退定唔買。<br> 不過，最實際應該係「零月供」呢招，有個盤只要買家畀首期，之後一年嘅供款本息都由發展商畀，業主頭一年真正係「零月供」，你話幾爽呢！</p></body></html>