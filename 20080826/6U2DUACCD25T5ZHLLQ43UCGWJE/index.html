<html><header><meta charset="utf-8"><title>暗位殺手　靚相一㩒即有</title></header><body><h1>暗位殺手　靚相一㩒即有</h1><p>邊個咁醒發明卡片機一詞？從此細機只Sell細、薄，但每遇室內、背光一類惡劣環境，儍瓜機影到燶口燶面都冇人追究！Olympus新μ強玩iAUTO智能拍攝；記者搵嚟靚女Betty去商場試Snap，色溫、曝光奇準有如Prosumer級，更勁係聰明到自己識挑選場景模式，背光會自動開閃燈夾現場光、近拍就轉「花花」影Macro，連B女呢類儍瓜都照影到靚相！<br><br>記者：朱崇德<br>攝影：周旭文</p><p>μ1040推蓋新μ溝iAUTO</p><p>Olympusμ由半自動菲林機年代已屬經典系列，今次將子彈流線型招牌賣相，一改成機面推蓋式，記者差啲嗌咗句T系乎？不過機身厚度因而大減至1.65cm，都可謂一大進步；1,000萬像素CCD、2.7"LCD背屏，驟眼睇好似僅屬合格，不過3×變焦鏡加入了低色散、成像特別銳利嘅ED鏡組，配合同廠D-SLR大機新玩嘅TruePicIII影像處理器，仲有光學＋數碼防手震，擺明力攻高級影像處理能力。</p><p>拍攝場景自動跳Mode</p><p>講到影相能力，不得不提佢新開發iAUTO功能，簡單講將以往常用場景模式，變成鏡頭自動感應，基本鏡頭拍得近就自動開啓Macro、拍攝主體郁動快就變SportMode、拍遠景自己開風景模式，FaceDetect到就人像Mode，對用家係幾體貼又實用設計；講到最勁都係佢個風景+人像功能，由於相機能分辨近身主體同遠景能力，配合新開發SAT背光平衡系統，能做到室內、室外高反差情況，都照拍到前、後景正常曝光。</p><p>隔住櫥窗試拍</p><p>自動開Macro，做成短景深層次感，更叻係自動停用閃燈，防止「打爆」玻璃櫥窗面。</p><p>室內外高反差殺手</p><p>B女大背光、室內偏暗，環境超惡劣，但μ1040自動提高ISO同校慢快門曝番啲現場光。</p><p>Profile</p><p>CCD：1,000萬像素<br> 光學變焦：3×（38-114mm）<br> 顯示屏：2.7"<br> 記憶媒體：xD、MicroSD<br> 尺寸：89×55.5×16.5-20.3mm<br> 重量：108g</p><p>μ1060傳統機身7×重炮</p><p>μ1060可以話對上μ1040升級版；機身使用同系列傳統流線型設計，基本硬件配置同拍攝能力兩機相若，兼新玩iAUTO自動轉模式同「背光殺手」嘅SAT；由於機身大咗，鏡頭承載能力亦大埋，變成一支7×光學變焦、37-260mm嘅鏡頭，睇闊咗亦睇遠咗；背屏使用更光更大嘅3"HyperCrystalII靚芒，感覺更細緻。</p><p>Profile</p><p>CCD：1,000萬像素<br> 光學變焦：7×（37-260mm）<br> 顯示屏：3"<br> 記憶媒體：xD、MicroSD<br> 尺寸：93.7×56.4×25.1mm<br> 重量：128g</p><p>FE-360潮薄多色入門</p><p>FE系列係Olympus近年新開發廉價入門系列，雖未有提供TruePicIII處理器同iAUTO等先進功能，但當一般機仔玩，800萬像素配36mmWide鏡及2.5"芒仔，以千中價位真係相當抵玩；最重要係超多顏色選擇，機身薄薄勁潮、勁Fashion。</p><p>Profile</p><p>CCD：800萬像素<br> 光學變焦：3×（36-108mm）<br> 顯示屏：2.5"<br> 記憶媒體：xD、MicroSD<br> 尺寸：93.9×55.6×20.3mm<br> 重量：104g</p></body></html>