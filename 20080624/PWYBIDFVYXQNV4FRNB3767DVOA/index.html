<html><header><meta charset="utf-8"><title>風大雨大　嘆住飆</title></header><body><h1>風大雨大　嘆住飆</h1><p>踏入雨季，大雨不時令道路水氹處處，稍一不慎就會誤中陷阱，迫住變身藤原拓海玩飄移，認真驚險。不過，倘若你揸嘅係新一代SubaruForester2.5XT，呢種情況發生嘅機會就近乎零。事關新車內外有大改動嘅同時，一套AWD全時間四驅系統，加上230匹馬力嘅Turbo引擎，幫你應付惡劣行車環境，話知佢風大雨大，一樣嘆住飆！<br><br>記者：鄭達基<br>攝影：陳盛臣<br>模特兒：Macy（umovie）</p><p>濕路穩陣激劈</p><p>剛抵港嘅新一代Forester2.5XT配備Subaru享負盛名嘅AWD全時間四驅系統，呢套系統可以令車子喺濕滑或沙石滿佈嘅路面行走時，自動調節每個車輪嘅動力分佈，減少推頭或甩尾等失控機會。配合2.5公升水平對向四汽缸Turbo引擎迸發出230匹馬力，只要深踏油門，積水爛路都可應付自如。<br> 試車當日，偶然有雨，路上有不少水氹，我再噴水為路面增濕，目的就梗係一試呢套AWD全時間四驅系統嘅威力啦。多次刻意高速喺濕滑路面掟彎，結果只曾出現過一次輕微甩尾，呢套四驅系統都好快咁幫我修正航道。當然，佢用緊嗰台Turbo引擎同4前速Sportshift半自動波，喺呢個情況之下肯定幫咗唔少忙啦！</p><p>剛陽活力感</p><p>造型同車廂陳設呢兩個課題上，呢個新版本亦有大幅改良。首先造型上，明顯比舊有型號有霸氣，雖則線條跟上一代一樣圓渾，但超大電鍍鬼面罩、頭冚嘅生風導入口、車底引擎保護板同屬標準配備嘅17吋合金胎軨，都仍能清楚展現出Forester一貫嘅剛陽味，比上一代更具年輕活力感。車廂陳設上嘅最大改變，就係改用酷似新一代Impreza嘅車廂鋪排。坦白講，新意欠奉，但就採用咗更多金屬裝飾營造活力感。另外仲有高級皮椅、電動大天窗，仲有可在軚盤按鍵操作、兼播放MP3檔案嘅大面板6碟式音響。然而，若要增加尾廂空間，亦得同以前一樣，將後排收摺起。</p><p>囗尾燈面積增加，令尾隨駕駛者能清晰可見。</p><p>囗尾喉係可令引擎呼吸更暢順嘅雙出式，中間仲有整流裝置。</p><p>囗車尾頂部加有令賣相更型嘅尾翼，旁邊仲有高置煞車燈。</p><p>囗車廂陳設同Impreza甚相似，觀感上稍欠新鮮感。</p><p>囗黑底藍光嘅三圓錶板，仲有銀邊圓框作襯托。</p><p>囗軚盤上有音響同定速巡航系統按鍵，使用時頗就手。</p><p>規格</p><p>引擎：2,457c.c.水平對向四汽缸配Turbo<br> 馬力：230ps/5,200rpm<br> 扭力：32.6kgm/2,800rpm<br> 傳動：4前速Sportshift半自動波，四輪驅動<br> 尺碼：4,560×1,780×1,700mm<br> 軸距：2,615mm<br> 車重：1,565kg<br> 車輛提供：MotorImage（25112727）</p><p>每月供幾多？</p><p>首期：$25,989<br> 利率：5%<br> 年期：48期<br> 每月供款：約$5,848<br> 註：以上數據僅供參考</p></body></html>