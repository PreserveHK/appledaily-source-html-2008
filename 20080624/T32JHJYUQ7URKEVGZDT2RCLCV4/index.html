<html><header><meta charset="utf-8"><title>裕美啜番薯荔枝消暑</title></header><body><h1>裕美啜番薯荔枝消暑</h1><p>天氣炎熱，最好有杯消暑飲品在手降降溫，但凍飲種類繁多，何必一味只選汽水飲到厭？一向愛特別的裕美，一聽到番薯和荔枝可以溝埋一齊飲，就率先話要試，仲帶埋兩位師妹一齊試飲，分甘同味。<br><br>記者：張一豪<br>攝影：伍慶泉</p><p>將軍澳響朵</p><p>聰嫂甜品在將軍澳出晒名，今個夏天就推出幾款最新特色消暑飲品：紫番薯配荔枝、椰汁芒果配綠茶、忌廉鮮奶溝石榴，甚至連西瓜、黑珍珠加豆腐花都有，令愛凍飲的裕美躍躍欲試。「夏天消暑凍飲中，我最鍾意好立克紅豆冰，不過唔係間間茶餐廳都有。另外，我又鍾意食紫番薯和荔枝，估唔到聰嫂會諗到自製紫番薯雪糕，仲加入荔枝，真係令我好驚喜。」</p><p>清茶唔甜好消暑</p><p>而裕美師妹Percy范萱蔚就最愛飲無糖凍茶，清清哋又解渴。「夏天飲品會以茶做首選，所以呢杯椰汁芒果綠茶三色冰，有綠茶冰又有生果冰，好啱我。」來自內地的Venus張苡溦本身已愛食生果，見到榴槤、芒果仲會食唔停：「我一直都唔知忌廉可以溝鮮奶飲，最特別就係加埋石榴冰，真係未飲過。」</p><p>紫番薯雪糕荔枝冰$22</p><p>裕美：荔枝肉透心凉，紫番薯雪糕仲有番薯肉，有咬口。</p><p>椰汁芒果綠茶三色冰$22
</p><p>Percy：第一啖好舒服，之後係芒果味、椰子味，好有層次感。</p><p>忌廉鮮奶石榴冰$22</p><p>Venus：石榴加忌廉鮮奶，又香又滑好過癮。</p><p>西瓜黑珍珠豆腐花$22
</p><p>裕美：豆腐花可以啜來飲，加上黑珍珠和西瓜冰，好有趣。</p><p>聰嫂甜品（22782276）</p><p>加冰凍湯</p><p>山頂餐廳酒吧最近做全日happyhour推廣，直至7月為止，飲品以特價發售，其中裕美推介的VirginCaeser，像杯加冰的湯，好過癮。</p><p>VirginMojito$42</p><p>青檸加梳打水、糖水調製，重點是新鮮的薄荷葉令人透心凉。</p><p>VirginColada$42</p><p>以椰漿加奶、菠蘿汁及糖水，飲起來有熱帶風情。</p><p>VirginMangoDaiquiri$38</p><p>用鮮芒果汁加糖水等打成smoothies，再加大粒芒果肉。</p><p>VirginCaeser	$42</p><p>以澳洲「蜆茄汁」為主，加入喼汁、辣椒汁、黑椒，西芹做攪棒，像加冰的凍湯好醒胃。</p><p>山頂餐廳酒吧（21406877）</p><p>兒童不宜</p><p>阿甘蝦推出以有酒精為主的夏日特飲，對裕美來說，約埋三五知己飲嘢，可以放鬆心情，飲完隻杯仲可以帶走㖭。</p><p>你的幸運星$62</p><p>無酒精飲品，以檸檬汽水，加士多啤梨味、藍莓或檸檬汁。</p><p>豪情小島（左）$60及灘之戀$78</p><p>豪情小島是伏特加加熱情果汁、紅莓汁及檸檬汽水；灘之戀是熱情果汁、菠蘿汁及檸檬汽水等，加入伏特加。</p><p>阿甘蝦餐廳（28492867）</p></body></html>