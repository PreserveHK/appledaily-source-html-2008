<html><header><meta charset="utf-8"><title>中環在線：港交所董事掌邦盟滙駿 - 李華華</title></header><body><h1>中環在線：港交所董事掌邦盟滙駿 - 李華華</h1><p>創業板公司邦盟滙駿（8158）呢排變動好大，上個月尾，原大股東兼主席盧華威，買番邦盟滙駿嘅主要業務之後，就將自己揸住嘅股份賣咗畀另一家上市公司必美宜（379）。既然老闆換咗人，咁主席好自然都會變。<br> 新嚟嘅主席叫黃世雄，一般讀者可能未必識佢，但金融界對佢就好熟悉。<br> 佢係前中銀國際英國保誠資產管理行政總裁、現時身兼港交所（388）獨立非執行董事。港交所董事做上市公司非執董，唔算新事，但做上市公司主席，華華記憶所及，黃世雄應該係第一位。<br> 港交所董事會一向被視為政府同外資基金爭位嘅角力，喺股壇長毛DavidWebb上個月辭任港交所獨立非執董之前，黃世雄屬Webb同陸恭蕙嘅反對派陣營，同夏佳理、范鴻齡等保皇黨抗衡。</p><p>幫中銀保誠做開荒牛</p><p>論戰績，要數佢喺中銀國際英國保誠資產管理做行政總裁嗰5年。01年黃世雄接手做開荒牛，到佢走時，間公司客戶已超過30萬個，管理嘅資產規模達250億港銀以上。<br> 今次佢雖則係非執董身份，但掛上主席個名，嚟緊會唔會再造奇迹，真要下回分解啦。佢任期初步為一年，收10萬董事袍金，冇份分紅。</p></body></html>