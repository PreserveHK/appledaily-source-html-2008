<html><header><meta charset="utf-8"><title>拉闊足球場：尹帥變法勁啲！ - 戰鬥員A</title></header><body><h1>拉闊足球場：尹帥變法勁啲！ - 戰鬥員A</h1><p>歐國盃貼波遊戲進入次階段，很不幸，多位吼葡萄牙封王的讀者宣告失利，今晚到大熱門荷蘭出場。荷蘭大戰俄羅斯，即尹巴士頓挑戰老師傅軒廸克，尹佬今季教波的水準有目共睹；而承接上一集，有讀者繼續踩軒廸克，指他名大於實，甚至認為今晚將上演《無間道》，身在曹營心在漢的軒帥將義助祖國。</p><p>今集討論重點：</p><p>1.荷蘭有否冠軍相？<br> <br> 2.荷蘭人軒廸克帶領俄羅斯對荷蘭，能否以夷制夷？<br> <br> 3.意大利死裏逃生後，能否一口氣殺入決賽？</p><p>Alan：軒廸克實幫荷蘭！</p><p>我上集講過俄羅斯能夠殺入今屆歐國盃決賽周靠運，軒廸克咩「神奇教練」，根本就冇料到，我並唔會因為俄羅斯出線而改變呢個諗法。<br> 講真，俄羅斯上場贏瑞典靠乜？只不過蝦人老，一味靠後生、快贏人。軒歷拿臣同埋伊巴謙莫域，一個老一個傷傷哋，俄羅斯贏根本唔代表軒廸克勁。荷蘭今次贏硬俄羅斯！<br> 我再問你，如果你係軒廸克，你幫荷蘭定俄羅斯？佢係荷蘭人，梗係幫荷蘭啦。</p><p>Andy：尹佬勁過軒廸克！</p><p>尹巴士頓教波仲勁過軒廸克，佢教波好有心機。分組賽對法國場波，當荷蘭俾法國追近，尹巴士頓其實和波都得，但當時照換入前鋒進攻，為乜？擺明為淘汰賽做好準備，當正喺淘汰賽落後緊俾人咁去踢，試吓踢逆境波。睇唔到軒廸克嘅俄羅斯有咁嘅心思。荷蘭攻力又咁強，對俄羅斯應該贏得起。</p><p>金水：尹佬只忌往績</p><p>荷蘭處於強勢，而尹巴士頓唔會怕軒廸克，反而88年歐國盃，當時係球員嘅尹巴士頓，第1場就輸俾蘇聯，即係𠵱家嘅俄羅斯，所以今次對俄羅斯會有顧忌，唔會睇小呢隊波同埋唔會主動搶攻。今場我相信喺尹巴士頓悉心部署下，荷蘭都可以贏，但唔會贏得多，入球少。今場個細都仲有1.68倍，非常抵捧。</p><p>加料炮製</p><p>歐國盃期間，逢周一及周四都可以網上收睇《拉闊足球場》，本節目估波遊戲第2階段於17/06起接受登記。我們將提供$300供讀者從「冠軍」及「神射手」兩項中自由投注（最多兩注），參賽名額有限，先到先得，快啲登記啦！<br> <br> 《拉闊足球場》下次舉行日期：23/06<br> <br> 想參加？即上<br>  http://soccer.atnextcom/jp/soccer <br> <br> 節目重溫：<br>  http://sport.appledaily.com </p></body></html>