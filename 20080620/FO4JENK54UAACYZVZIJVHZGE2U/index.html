<html><header><meta charset="utf-8"><title>AV藍：Blu-ray播放器邊部好？</title></header><body><h1>AV藍：Blu-ray播放器邊部好？</h1><p>自從新力為首嘅Blu-ray高清藍光碟制式，打贏咗東芝領軍嘅HDDVD制式，Blu-ray播放機獨領風騷後，藍光機逐漸普及，𠵱家多咗行貨機，眼花撩亂都唔知點揀好。</p><p>考慮高清音效及區碼</p><p>影音專家Alan話，𠵱家啲Blu-ray機講到畫面質素，大家差唔多，所以今時今日買機，第一，要考慮部機可唔可以解到高清音效如DTS-HDMasterAudio，訊號可以經HDMI端子BitStream輸出到高清擴音機，咁樣先可以充份發揮高清嘅威力；第二，一定要係全區碼，可播放唔同國家嘅DVD影碟。𠵱家有齊上述兩個條件嘅行貨Blu-ray，只有PanasonicDMP-BD30同PioneerBDP-LX70兩部。<br> 咁又點揀？Alan話，以價錢考慮，Panasonic賣4,980蚊，Pioneer就賣13,900蚊，「Pioneer貴Panasonic咁多，畫面真係靚啲，啱啲發燒友，一般人買Panasonic就夠嘞」。<br> 小藍有啲唔明，集遊戲機同藍光播放器一身嘅PS3，都可解到高清音效，賣價仲係唔使3,000蚊，咪仲抵？Alan解釋，PS3淨係播到3區（即香港區）嘅DVD碟，播唔到其他國家區碼，「不過，消費者唔介意區碼問題，PS3真係幾抵買」。<br> 逢周五刊出</p></body></html>