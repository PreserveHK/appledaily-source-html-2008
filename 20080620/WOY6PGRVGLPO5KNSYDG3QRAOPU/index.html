<html><header><meta charset="utf-8"><title>消費blog：最佳手機　聲畫雙絕</title></header><body><h1>消費blog：最佳手機　聲畫雙絕</h1><p>呢排大家都好期待iPhone3G，本港代理3香港噚日話下月11號正式發售，但仲未講賣乜嘢價錢，只係話會全面革新流動數據平台mobile3.0，加強流動數據傳輸服務。小妹部手機啱啱壞咗等住用，只不過希望買一部影得又聽得嘅手機，冇時間等部新iPhone。請教消委會老友有乜好介紹。</p><p>測試3G及GSM手機
</p><p>老友話，佢哋啱啱測試咗巿面13款3G手機同9款GSM手機，發覺部份手機影相嘅解像度，媲美儍瓜機，好似諾基亞N82同N958GB、三星SGH-G800、LG嘅KU990Viewty相片解像度就高達500萬像素，仲有埋自動對焦，確保由近至遠嘅拍攝距離對焦準確，三星仲有3倍光學變焦㖭，唔係一般嘅數碼變焦手機。<br> 呢幾款手機都可以充當音樂播放機，其中諾基亞N82同N958GB，LGKU990Viewty，都設有標準3.5毫米立體聲耳機插座，方便用戶選用任何牌子同款式嘅耳機，而N958GB更內置咗8GB超容量，可以儲存約1600首歌。<br> 老友仲話，喺整體3G手機總評分，頭三位依次係諾基亞N82、N958GB同愛立信W960i，GSM手機最好係諾基亞5310XpressMusic，其中音樂功能更加係GSM手機類別中最好嘅。<br> 電郵：mailto:shoppingjing@appledaily.com<br> 逢周六、周日刊出</p></body></html>