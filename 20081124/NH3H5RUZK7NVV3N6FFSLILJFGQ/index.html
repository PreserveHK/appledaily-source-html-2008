<html><header><meta charset="utf-8"><title>政府消費券慢三拍<br>中環在線：港鐵、領匯派錢自救 - 李華華</title></header><body><h1>政府消費券慢三拍<br>中環在線：港鐵、領匯派錢自救 - 李華華</h1><p>零售業嗌晒救命，特首煲呔曾仲諗緊係咪推消費券救市，「半官方」港鐵（066）同「前官方」領匯（823）反應快幾拍，為免旗下租戶冇生意要摺埋，喺唇齒相依、唇亡齒寒嘅形勢下，都費事等政府，自己先出手自救，趁聖誕呢個黃金檔期，豪擲千萬禮物同購物券谷消費。<br> 主要客源嚟自中產嘅港鐵九龍站上蓋商場Elements圓方，負責管理嘅港鐵見到班中產客使錢冇以前咁疏爽，唔敢怠慢，趁聖誕假，掟3000萬銀谷人流同營業額，包括2000萬禮品同購物券。<br> 港鐵投資物業總經理梁羡靈話，唔少中產早排喺股市同樓市損手，有啲仲面對裁員壓力，好明白呢個時勢，中產會慳住使。為咗刺激呢班中產消費意欲，所以趁聖誕搞旺個場，大派禮物同購物券。</p><p>圓方免費泊車6粒鐘</p><p>Elements除咗大派名店禮物，仲送埋油券，兼將免費泊車由本來3個鐘加到6個鐘。聽梁羡靈講，單係今次送嘅禮品同優惠，已經用成2000萬，夾埋裝飾同佈置，開支高達3000萬，比舊年多三分一。</p><p>領滙派300萬禮券</p><p>除咗港鐵，擁有全港最多商場嘅領匯亦重鎚出擊，為增加聖誕新年消費，花咗1500萬刺激商場人流，當中大派300萬銀現金獎同禮券，為期3個月。<br> 谷唔谷到消費暫時未知，但呢個時勢，業主唔做啲嘢，就會俾租戶要求減租，慢吓手，租戶唔掂要摺埋，面對成場吉舖，到時就太遲！<br> <br> 李華華<br> mailto:LiWaWa@AppleDaily.com</p><p>美現金券銷路大跌</p><p>仲有一個月就係聖誕節，係時候開始諗買咩聖誕禮物畀親朋戚友。美國人近年好興送禮物卡（即現金券）當做聖誕禮物，貪方便，乜都唔使諗，班friend又可以用張禮物卡買自己鍾意嘅嘢，唔使驚買錯嘛。<br> 不過，𠵱家環球經濟不景，好多舖頭執笠，如果一個唔好彩，發行禮物卡間舖頭關門大吉，張卡就變廢紙，所以唔少美國人今年唔敢買禮物卡畀人，費事搞到收禮物卡嘅朋友空歡喜一場。</p><p>小心空歡喜一場</p><p>美國零售業聯會估計，今年整體禮物卡銷量跌6%至249億美金，當中以單一商店特約嘅禮物卡打擊最大，因為呢類卡最冇保障，唔少專家都奉勸收到禮物卡嘅人盡快用咗佢。早前香港泰林執笠，揸住泰林現金券嘅人反而俾人拒諸門外，家吓買現金券要諗清諗楚。</p></body></html>