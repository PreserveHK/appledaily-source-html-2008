<html><header><meta charset="utf-8"><title>中環在線：黃奕鑑唔撈路訊通 - 李華華</title></header><body><h1>中環在線：黃奕鑑唔撈路訊通 - 李華華</h1><p>路訊通（888）又有人事變動。繼上月尾，一手湊路訊通上市嘅伍穎梅由執董轉任非執董後，代表最終控股公司新鴻基地產（016）嘅老臣子黃奕鑑亦唔撈。上個禮拜五，路訊通發出通告，公司副主席兼非執董黃奕鑑因為有其他工作需要，已辭去路訊通副主席兼非執董，職位由容永忠補上。<br> 黃奕鑑喺路訊通做咗8年董事，算係開國功臣，睇住路訊通上市發展。今次接替黃奕鑑入局嘅容永忠，都係新地人。容生今年61歲，係新地嘅顧問，同時亦擔任數碼通（315）非執董，佢亦係路訊通阿媽載通（062）嘅代行董事。容永忠95年加入新地，之前喺美資銀行打工多年，今次佢出任路訊通非執董，每年可𢭃5.5萬銀董事袍金。</p></body></html>