<html><header><meta charset="utf-8"><title>九展開騷勁Rock催眠<br>Soler赤膊Jam歌阿媽悶到瞓</title></header><body><h1>九展開騷勁Rock催眠<br>Soler赤膊Jam歌阿媽悶到瞓</h1><p>孖仔組合Soler前晚在StarHall舉行演唱會，當晚不少圈中人捧場，Soler媽咪和家人亦有到場支持。雖然入座率只有七成，不少前排貴價位空空如也，不過孖仔Julio及Dino仍赤膊瞓身演出，音響更相當嘈吵，但Soler媽居然能在台下呼呼入睡，好夢正濃，連乖仔也一樣冇面畀。</p><p>一連兩場《SolerFreeToRock》演唱會，前晚在九展StarHall舉行，不少圈中好友如側田、許懷欣、許懷谷及李卓庭等前往捧場，而StarHall負責人胡文新前女友袁彩雲亦有出現看騷。Soler唱片公司老闆羅傑承及太太梁芷珊連同旗下歌手關心妍和周麗淇並排而坐，關心妍坐在老闆娘身旁凸顯地位。</p><p>大細孖一彈一唱</p><p>Julio及Dino的媽咪和家人亦有到場支持，不過現場所見入座率只有七成，開騷時部份台前貴價靚位都空空如也。甫開場先由樂隊Kolor打頭陣演出為觀眾熱身，之後Julio及Dino赤膊出場，兩人都表現得相當投入，細孖Dino大彈結他，而大孖Julio就忘我獻唱。<br> 其間Julio和Dino落台和觀眾近距離接觸，引起混亂，同時竟發現Soler媽在座位呼呼入睡，她更睡到頭側側，看來好夢正濃，不知Julio和Dino知道媽咪睡覺會否埋怨她唔畀面？<br> Julio在台上說：「我哋會唱多啲國際性歌曲，香港都有國際性音樂人，佢就係黃家駒，佢用生命做好多好歌，係我哋嘅榜樣，我哋係唔會放棄。」</p><p>寫歌向家駒致敬</p><p>Julio和Dino隨即唱出專為家駒而寫的歌曲《佢》，現場播出家駒相片，接着他們再唱Beyond的《喜歡你》。演唱會尾聲Soler「安哥」三次，Soler說：「我哋一直努力冇放棄過，就算海嘯山崩都唔怕。」<br> 採訪、攝影：李珮洳</p></body></html>