<html><header><meta charset="utf-8"><title>劉米高別注AF1　飛越瘋人院</title></header><body><h1>劉米高別注AF1　飛越瘋人院</h1><p>提起AirForce1，還記得07年為它慶祝25周年壽辰的鋪天蓋地宣傳，踏入08年年尾，原來仲未慶完。排隊上場的「1WORLD」企劃，今個月終於輪到香港代表Crazy劉米高現身。知道劉生最愛全白AF1，未訪問前都懷疑仲可以點搞？25年來，日本潮壇教父藤原浩的特製鱷魚皮、Wyman的鴕鳥皮，甚麼色甚麼料點閃點彩都算玩盡咁滯。幸好，一個真正Crazy的瘋人院概念為這次別注帶來驚喜，$2,500的限量版別注Boxset，你又會唔會癲得起？<br><br>記者：許維雅<br>攝影：梁細權</p><p>要與Nike分手了</p><p>多年前開始已經日日着住對全白NikeAF1示人，05年的Mr.ShoesFigure更話你知佢愛到出晒面，偏偏Michael的第一次卻奉獻咗畀06年與Nike第一對合作的木紋Dunk。到第二次，08年奧運BMX主題就選了Blazer，佢解釋因劇情需要，實情自己恨設計AF1都恨咗好多年。<br> 由一年前慶祝AF125周年已經開始籌備的「1WORLD」企劃，揀選了18位世界各地不同領域的Artists合作，6月開始於世界各地陸續上場。今次Michael終於可以跟愛鞋碰頭，他用了「一償心願」這四個字來形容，「分手喇，同Nike分得手㗎喇！我想做嘅都已經做晒。不過，打後唔知啦，睇佢哋有無受金融海嘯影響啦，哈哈。」搞全白係意料以內，仲可以點搞先有新意呢？Michael卻得戚表示一諗就諗到，「第一目標一定係白色㗎啦！同時我想設計得清簡啲，加埋我成日覺得波鞋可以係包裝，困住一隻都係我一直想做嘅CrazyMichaelFigure，從而將波鞋跟Figure融為一體。所以即刻諗到『瘋人院』呢個概念，同時可以表達一個人對事物瘋狂嘅思想。」這亦正好表達佢對AF1着極唔厭的瘋狂態度。</p><p>偷窺瘋人院展覽</p><p>Nike首次選擇MichaelStudio作Air"Crazy"Force1Boxset頭兩天的發售地點，更大陣仗地裝置了一條十足瘋人院的白色隧道。點解咁有心思？Michael風趣回應：「因為今次有資金支持，Nike係無受金融海嘯影響嘅。其實本來想仿真程度更高，用真皮造夾棉格仔牆，但後來覺得既然唔係放咁耐，所以都係環保啲好。」</p><p>解構<br>"Crazy"Force1</p><p>最近已經鮮有聽見波鞋炒聞，例外的仍然係Michael之作。木紋Dunk及BMXBlazer都在eBay見炒價，加上全白波鞋一向炒得起，今次這對數目極罕，只限三日發售的"Crazy"Force1雖然售價比之前兩對貴，但相信都無損其炒賣力。以精神病院的密室夾棉牆作主題花紋，每個密室總有個監視小窗帶出全面性的偷窺設計及概念，細緻及創意如此滿分，難怪Nike總喜歡搵佢來「乘」。</p><p>NikeAir"Crazy"Force1展覽及Boxset發售詳情</p><p>日期：11月29-30日3:00pm-8:00pm<br> <br> 地點：MichaelGallery（28113111）<br> 鰂魚涌七姊妹道204號駱氏工業大廈11樓<br> <br> 日期：12月3日11:30am-10:00pm<br> <br> 地點：NikeSportswearStore（25770703）<br> 銅鑼灣白沙道7號</p><p>同場加映：Nike聖誕溝到七彩</p><p>以往係頂級名牌獨有的Personalize服務逐漸成為潮界大勢所趨，當中以運動品牌市場更見明顯。你有得整時我又有得整，NikeID向來備受潮人注目，今次首次輪到佢——Windrunner。年尾吸錢煞科作仍然係佢當然有因，08年力谷的上身主打，通街五顏六色人人一件，配合埋NikeID的自選色彩服務，殺出一條血路變得易如反掌。只限聖誕檔期新港中心上演，黑、白、金、銀、紅、紫藍、桃紅及螢光綠共八色任君配搭，還可以繡上不多於10個位的英文字母及數字組合，男女啱玩。</p><p>發售限期：12月1日至28日<br> 查詢：23752175<br> 限售地點：尖沙嘴新港中心G04-G05地舖NikeSilvercord</p></body></html>