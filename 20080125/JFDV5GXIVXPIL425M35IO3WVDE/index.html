<html><header><meta charset="utf-8"><title>金手指：資金自由行幾時落實 - 孫柏文</title></header><body><h1>金手指：資金自由行幾時落實 - 孫柏文</h1><p>勁。噚日，正當大家又再次發「資金自由行」夢時，從歐洲傳嚟SocieteGenerale法興輸咗70億歐元。當中有49億歐元，係因為有一個，冇錯一個公司裏面嘅交易員，搵到法興風險管理制度嘅漏洞，又兼夾睇錯市，幫公司輸嘅。<br> 大家可能會問：「法興係咪啱啱推出新嘅管理制度，所以揭發呢單嘢？」絕對唔係囉！原來係嗰個交易員自己自首，公司先至知。所以我又想問，一個人究竟要輸公司幾多錢先至會自首？輸49億歐元就自首，點解唔等到50億呢？可能會反彈，輸少啲喎。<br> 不過點都好，就算自首，都應該有排煩。上次新加坡Baring's嘅利森Leeson，輸公司8億英鎊都已經要坐監，呢個法興交易員，我諗應洗亁淨petpet準備入冊。</p><p>輸49億歐元只係炒魷</p><p>點知，睇法興關於呢單嘢嘅新聞稿，就真係勁搞笑。法興好嚴肅咁話：「呢個交易員已經被停職，我哋亦已展開解僱程序。」咩話？隱瞞公司輸49億歐元，即係特區政府每年入息稅收嘅兩倍，都只係炒、魷、魚？<br> 法興真係勁，一定有神靈庇佑。因為如果唔係佛陀做主席，耶穌基督做總裁，點會可能咁寬宏大量？<br> 點都好，噚日未有法興宣佈呢單嘢之前，恒指升過800點。原因係大陸又有人吹話會有「資金自由行」。以前孫柏文曾經講過，「資金自由行」要落實，一定要經過股災。因為唔想大陸股民變成特區股民嘅點心。<br> 今日，再加多句。「資金自由行」不但要股災後，仲要等到特區股民聽到「資金自由行」都冇反應，同埋就算可以嚟，大陸股民都唔嚟，咁就會落實。大陸股民喺乜嘢情況之下可以嚟都唔嚟？大家自己諗諗。<br> <br> 金手指網誌：<br>  http://phatdat.blogspot.com </p></body></html>