<html><header><meta charset="utf-8"><title>18歲Cute仔<br>Rain矇眼細佬似層層</title></header><body><h1>18歲Cute仔<br>Rain矇眼細佬似層層</h1><p>由韓國SM唱片公司培育嘅13人組合SuperJunior（SJ）大受妹妹仔歡迎，歌手兼JYP唱片公司老闆朴鎮榮都不甘示弱，打算培育隊有十幾人嘅男子組合，仲會瞄準電視真人騷《熱血男兒》嚟選出有得留低嘅成員。呢間唱片公司初步選咗13位𡃁仔參賽，阿Deep發現其中一位激似Rain，十足佢細佬咁。</p><p>網友憂前途</p><p>阿Deep見到韓國empas討論區，已經有唔少網友討論呢隊新組合，原來呢位「Rain哎吔細佬」叫李俊浩，今年18歲，喺06年電視節目《SuperStarSurvial》度攞咗冠軍，從而認識當地娛樂經理人公司。唔少網友都話佢同Rain一個餅印，但網友GEURAEDO就好有遠見話：「似阿Rain係好，開始時會吸引到人注意，但最終只會被人標籤為Rain翻版，對演藝界發展唔多好。」另外有網友睇好佢一定會俾JYP同朴鎮榮重用，事關Rain上年離開JYP後，一直搵唔到接班人嘛！<br> 不過網友對整隊組合嘅印象唔多好，除咗話佢哋冇SJ咁靚仔外，仲唔明點解朴鎮榮要跟風咁冇創意。<br> <br> Rain哎吔細佬討論：<br>  http://news.empas.com/board/bbs/read.html?b=star&amp;a=175646 <br> <br> JYP新組合討論：<br>  http://news.empas.com/board/bbs/read.html?b=star&amp;a=175541 <br> <br> 版主：網盜王尊尼Deep<br> 本欄逢周一至五刊出</p></body></html>