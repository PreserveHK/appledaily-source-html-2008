<html><header><meta charset="utf-8"><title>求驗客手記：瑞典出局主將風流快活 - 求驗客</title></header><body><h1>求驗客手記：瑞典出局主將風流快活 - 求驗客</h1><p>歐國盃打到4強階段，球迷見愛隊出局可能會傷心，分分鐘搞到失眠㖭！不過我求大俠就呼籲大家要睇開啲，因為球員本身都可能覺得出局係好事，起碼可以早啲放暑假，開心都嚟唔切啦！</p><p>韋希姆臣陪女友日光浴</p><p>我求大俠講嘅係瑞典國家隊，呢隊波好少喺大賽分組賽出局，所以可能連球員都估唔到今屆咁早收工，個暑假特別長。<br> 記得翼鋒韋希姆臣首仗對希臘大腿拉傷，結果無緣餘下兩場分組賽，間接搞到球隊未能出線8強。不過自從隨軍失望回國後，佢就同女友奧莎娜去海灘享受日光浴，兩人仲不時親吻，早就將出局忘得一亁二淨。<br> 瑞典頭號球星伊巴謙莫域（伊巴）又點呢？聽講有瑞典球評家呼籲畀佢做國家隊隊長喎！記得伊巴坐飛機返瑞典時，同記者講好心急要見個囡囡。點知《羅馬體育報》踢爆，呢位左膝有傷嘅中鋒同美爾保落夜總會玩，究竟佢係掛住邊啲女呢？</p><p>伊巴帶美爾保蒲夜總會</p><p>其實早係06年9月國際賽期間，伊巴就因同美爾保落夜總會搞到遲到，結果被教練拉格碧開除出隊。我求大俠唔係話唔准伊巴去玩，畢竟佢歐國盃帶傷上陣，又幾乎一個人孭起成隊波，兼有兩個入波，都好應該放鬆一下！<br> 不過，伊巴作為瑞典足球新一代大佬，唔以身作則不特止，仲帶美爾保齊齊搞搞震，似乎唔係咁好喎。希望佢呢個月底同老婆、囡囡去美國度假，可以健健康康咁充下電，來季為新教練摩連奴領軍嘅國際米蘭出一分力啦！<br> 當然，瑞典亦有好多好值得欽佩嘅球星，好似31歲嘅安達斯史雲遜0:2負俄羅斯賽後，一時諗唔開表示要退出國家隊。好彩佢返屋企戙高床板諗清楚後，周二決定繼續為國效力，全力爭取出戰2010世界盃。冇錯啦！球迷都要好似史雲遜咁，今次輸咗下次咪再嚟過囉！</p></body></html>