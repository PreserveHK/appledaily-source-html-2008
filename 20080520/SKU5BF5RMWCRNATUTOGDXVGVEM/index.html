<html><header><meta charset="utf-8"><title>試＋車：<br>四驅蓆頂墊住曬　PatPat凉浸浸</title></header><body><h1>試＋車：<br>四驅蓆頂墊住曬　PatPat凉浸浸</h1><p>三菱Pajero新一代頂級版3.8公升V6MIVEC，以耳目一新形象同內裝示人，唔止憑粗獷外形深得大隻男歡心，就連姊妹們都對佢讚不絕口。驅車曬日光，撞啱沙灘逼爆點算好？無問題，車頂夠大擺番張沙灘蓆，一樣可以大解放同陽光玩遊戲。<br><br>記者：梁美甜、王震遠<br>攝影：伍慶泉<br>模特兒：Josephine、Kiko（StageModels）</p><p>疾走南區曬太陽</p><p>唔少人對Pajero有情意結，覺得呢款車性能穩定，夠實際唔浮誇。無可否認，同市場一眾歐美四驅車比較，Pajero外形確係比較平實豪邁，3.8V6頂級版Pajero實力仲一啲都唔輸蝕，底盤同懸掛經過全新設計，副偈最高可輸出252匹馬力及34.5kgm扭力，配合5前速INVECS-II半自動波箱同全天候SuperSelect4WDII四輪驅動系統，日常喺市區走動夠舒服，就算攀山涉水，疾走南區蜿蜒多彎路面都Handle得到。最正嘅係第四代Pajero有七座位，多多人都坐得落，內櫳闊落放衫擺袋仲有位畀你伸腳，家陣天口熱，仲唔聯同好姊妹出動，揸車去沙灘曬番一身古銅健康膚色？</p><p>外形粗獷豪邁</p><p>Pajero外形出名粗獷，但新一代結合到力量同優雅特質，寬大車架好夾一身強烈肌肉感，輪拱曲線又添番幾分優雅，令車身線條更加自然。叫得做頂級版，車身配置梗唔少得豪華裝備，全車真皮座椅、前排附全方位電控調校同冷暖透氣功能、前中後三排均設獨立冷氣出風口。最巴閉係12聲道Rockford高級音響，車尾仲加多個低音大喇叭，聽住音樂曬日光，爽！<br> 未數完未數完，仲有大天窗、7座位、電動門鏡、空調、多聲道CD音響、電子巡航、多功能軚盤、17吋合金胎軨等配備。最美中不足係四驅車車身高，小朋友同老人家上落唔夠方便，如果係大隻男加青春姊妹三三兩兩，咁就啱晒數，再擺多幾件雜物都無問題。</p><p>三菱Pajero3.8規格</p><p>引擎：3,827c.c.V6SOHC配MIVEC<br> 馬力：252ps/6,000rpm<br> 扭力：34.5kgm/2,750rpm<br> 傳動：5前速+/-半自動波，四驅<br> 尺碼：4,900×1,875×1,870mm<br> 軸距：2,780mm<br> 車重：2,190kg<br> 查詢：環宇汽車（25200636）<br> <br> 鳴謝：新科儀器設備有限公司（35257168）</p><p>咪買Cheap蓆</p><p>揸靚車接靚女沙灘嬉水，萬事俱備只欠一張沙灘蓆，好多人懶，去到沙灘先幫襯士多買Cheap蓆，仲要貴、易爛、唔好睇又唔好用，唔使一Day就可以順手用沙埋葬佢，咁懶何苦呢？講開Cheap蓆就火都嚟埋，話說有次游出浮台一轉，返嚟坐低唞唞，PatPat一坐落張蓆，嘩，熱到成個煎Pan咁，蛋都煎得熟呀，辣到我即時蜈蚣彈。唔止呀，玩完成日已經夠攰，諗住收Band揸車返屋企，張Cheap蓆好麻煩，黐晒沙撥極唔甩，搞到成個車尾箱都係沙，又係攞嚟煩。計我話沙灘蓆最大功能始終係墊沙，要散熱快兼易甩沙，今次就做足三個測試，曬太陽、鬥飛沙兼磨爛蓆，邊張係好嘢，識揀啦。</p><p>囗天然三摺沙灘蓆$12.9（a）</p><p>23×30×4cm，張開後90×180cm，平時見慣用慣嘅最普通竹蓆，三摺設計摺完唔算大份，攤開都幾大張。</p><p>囗藍色沙灘蓆$7.8（b）</p><p>22×30×3cm，張開後60×180cm，一打開一大陣蓆味，摸上手，張蓆勁薄，攤上去，似直接攤喺沙面。</p><p>囗KAMACHI沙灘蓆$45（c）</p><p>直徑13×50cm，張開後50×180cm，有個袋裝住幾細心，一面係軟膠一面係反光銀面，有埋兩個扣扣實方便收藏。</p><p>囗MOUNTAINWOLF$40（d）</p><p>直徑12×30cm，張開後60×190cm，Sales姐姐話露營沙灘兩用，摺埋後細細件方便攜帶。</p><p>囗IKEA沙灘蓆$29.9（e）</p><p>23×39×3.5cm，張開後78×180cm，最傳統Look，有手抽位方便攜帶，難得價錢又唔貴，好有親切感。</p><p>囗FrancfrancLEISURE沙灘蓆$120（f）</p><p>27×31×3cm，張開後80×180cm，圖案搶眼啱晒潮人，手感似塊膠布，硬硬淨淨應該幾㩒用。</p><p>測試一：</p><p>12:00nn，6款沙灘蓆排排曬兩粒鐘，搵紅外線測溫器幫手，之前之後溫差有埋讀數你睇，邊張蓆最唔吸熱就係正貨。1號熱到燙手，2號同6號差距唔大，但本身已經有四十幾度，咁熱點坐呀？3號同4號係反光銀面，果然比竹蓆吸少啲熱，最勁係4號，吸熱少兼全場溫度最低，醒喎。</p><p>測試二：</p><p>靚女親手活埋一眾沙灘蓆，死得眼閉啦，扯番出沙再Fing兩Fing，睇吓邊張蓆最唔黐沙。1號、2號同5號係竹蓆，多罅位沙塵滾滾；3號唔係竹蓆都黐好多沙，渣啲喎；6號成塊膠，撥兩撥一粒沙都無；4號最醒，唔洗點撥就跣走晒啲沙，最叻係佢啦。</p><p>測試三：</p><p>逐張沙灘蓆攤喺石壆，搵架車輾兩輾，2號一輾即分屍；1號角位穿咗；3號頂住無穿但變晒形，醫番嘥藥費；4號少少變形但無穿；5號少少花，唔細心睇唔覺；6號最堅，可能因為膠製，完全無事。</p><p>沙灘友點揀<br>Tiffany揀5號</p><p>「呢款好似實際啲喎，個樣似㩒啲。」</p><p>Tina揀1號</p><p>「我鍾意沙灘蓆個樣簡單啲。」</p><p>Jamie揀6號</p><p>「黑白Pattern最靚，就揀呢款啦。」</p><p>Ceci揀6號</p><p>「圖案最搶眼呀，我諗我會買呢張蓆。」</p><p>a.實惠<br> （旺角彌敦道610號荷李活商場1樓全層/27839760）<br> <br> b.抵記$7.8百貨<br> （將軍澳都會駅L2-031號/22070440）<br> <br> c.世界運動器材有限公司<br> （旺角花園街83號1樓/23969357）<br> <br> d.海洋運動用品公司<br> （旺角花園街41號地舖/27716286）<br> <br> e.IKEA<br> （銅鑼灣告士打道310號柏寧酒店高層地庫/31250888）<br> <br> f.Francfranc<br> （銅鑼灣百德新街2-20號恆隆中心2樓/34273366）</p></body></html>