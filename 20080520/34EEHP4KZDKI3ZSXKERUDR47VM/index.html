<html><header><meta charset="utf-8"><title>試＋車：保冷袋凍足全日　萬事得Cool之旅</title></header><body><h1>試＋車：保冷袋凍足全日　萬事得Cool之旅</h1><p>好熱呀，未到暑假沙灘已經人頭湧湧，山長水遠逼巴士入到清水灣，先發覺多人到游唔到水，唔通轉車再搵沙灘咩？揸Mazda62.5揀啱靚灘先落腳啦。呢部車小巧有勁，捐窿捐罅易泊車，齋吹冷氣未必夠Cool，知你連行去小賣部買罐Coke都懶，不如買定個冰袋雪定飲品，拎起手就嘆到冰凍汽水，呢啲咪叫爽囉。<br><br>記者：徐影龍、洪偉順<br>攝影：伍慶泉<br>模特兒：Tina、Cici（StageModels）</p><p>圍住港島試彎</p><p>無吹水，諗住Weekday搵個靜啲嘅沙灘影相無難度，點知中伏，因為家陣香港已踏入暢泳旺季，加埋一車一車嘅自由行，多人到想避都避唔到。今日，借咗部Mazda62.5影相，圍住港島幾個主要沙灘睇Site，雖然最後都要焗住同班自由行合照，但揸車行咗大段山路，足以令我對呢部車嘅性能有更深體驗。之前試過2.0版本，由外形到Performance已經令我幾滿意，今勻試2.5版，頭段爆炸力及低扭有更好表現，從例必塞車嘅灣仔出發，接上東廊去柴灣再入石澳，座椅弧位幾Fit我，衰啲講句塞車都坐得好舒服，不過咁，話晒係市區路段，尚未能一試Mazda62.5真章。</p><p>攻彎無波Out</p><p>臨近大潭水塘轉入石澳，開始「跑山搵沙灘」之旅，沿途出奇地唔算多車，即試Mazda62.5爆炸力，幾段大直路踩地台油猛飆，除扭力峯值要4,000rpm先輸出稍嫌唔夠即興外（其實同級車都係差唔多），發力後的確有多少推背感，呢股Power喺2.0版真係Feel唔到，可惜直路唔長，焗住收油，又好彩，改玩掟彎一樣過癮，連續高速入幾個S彎，無波Out踩界咁肉酸。<br> 仲有樣嘢要讚，就係車架設計實在好，唔止攻彎時感受到車架硬淨，全車五個人連道具，FullLoading都幾重吓，就算泊勁逼嘅沙灘咪錶位，要上壆落壆就位，都唔覺得架車危危乎就散。有咁好效果，主要原因相信係採用3H超高拉力鋼鑄車架，最高受力可達1,480MPa，萬事得攞晒專利，都算厲害。</p><p>遊車河首選</p><p>個個改揸七人車，其實空間同馬力未必時時用得着，嘥料！我鍾意四門房車仔，坐五個人又有尾箱，耗油低方便實際得多。Mazda62.5跟2.0同出一轍，首創車內飛機艙式燈號，錶板微透紅藍燈光，有跑味得嚟又唔會太耀眼，同級車少有咁靚Design。<br> 音響同中控台完美一體化，扁平按掣襯銀灰邊框，感覺Cyber，食碟式6CD全部經由中控台入碟，方便過以前喺尾箱換碟多多聲，更可經軚盤轉碟校音量；車頭擋風玻璃闊大，兩條A柱分得好開，視野角度夠Wide，轉彎唔怕畀A柱擋住視線；興之所至，撥落+/-Keep下轉數，玩埋軚波扮F1，呢啲咪叫過癮囉。整體嚟講，Mazda62.5算同級車中最Cover到揸嗰個同坐嗰個嘅感受，問我假日同女友、家人遊車河，打死我都唔揀SUV同七人車。</p><p>開車急凍法</p><p>喺露天車場曬成日，車廂溫度唔低，好多人習慣一撻車就開行冷氣，咁做盞令車內熱氣無碇走，導致正牌「焗冷氣」，有排都凍唔起。最佳方法係先開窗行幾分鐘，靠生風打散車內熱氣，再閂番窗開冷氣，咁不但凍得快，對副偈損耗都小啲。</p><p>Mazda62.5規格表</p><p>引擎：2,488c.c.直四DOHC<br> 馬力：170hp/6,000rpm<br> 扭力：23.0kgm/4,000rpm<br> 傳動：5前速半自動波箱<br> 軸距：2,725mm<br> 體積：4,755×1,795×1,440mm<br> 配備：免匙系統、BOSE6CD系統＋8個喇叭、iPod專用插線、8氣袋、後泊感應器。<br> 查詢：MazdaMotors（28931112）</p><p>最緊要輕巧</p><p>唔搵過都唔知，原來流動式冰袋咁輕巧，傳統野餐用開大大嚿勁阻碇嘅硬身雪箱已經Out。今日測試嘅幾款冰袋，全部都好似紅白藍咁摺得埋，夠晒慳位慳工夫，邊款最保冷、最唔漏水唔黐沙？自己睇啦。</p><p>測試一：雪汽水45分鐘，入冰袋，冰袋再質滿冰，放陽光底下暴曬4小時，睇溫度變化，測保冷能力。</p><p>測試二：等冰袋裏面啲冰融晒，撒沙，睇吓邊款冰袋唔黐沙，Check滲水情況。</p><p>1.紅銀反光保冷袋$7.8</p><p>摺埋29cm長，體積適中，內內外外都係銀色反光面，擺明唔同陽光玩遊戲，最多塞到4支500ml汽水，夠一枱麻雀友用。（c）</p><p>防漏（★★★★★）：滲好少水，黐好少沙，夠亁淨。<br> <br> 保溫（★★★★★）：12℃跌到6℃，越耐越凍，超勁！</p><p>2.藍白格仔保冷袋$19.8</p><p>摺埋22.5cm長，外形有啲似寵物袋，藍白格仔好Sharp醒，可以裝到兩支500ml汽水，我幾Like呢款。（b）
</p><p>防漏（★）：冰融咗，有大量水滲出，搞到黐晒沙。<br> <br> 保溫（★★）：11℃升到14℃，勉強接受到喇。</p><p>3.大創雙層保冷袋$10</p><p>摺埋19cm長，收藏方便，包裝說明話裝盒裝飲品，但太的骰，我諗頂盡裝到兩盒，可以考慮裝一支500ml汽水，啱啱好。（d）</p><p>防漏（★）：勁滲水，沙係唔使錢，不過都唔使黐咁多呀？<br> <br> 保溫（★）：13℃升到23℃，鍾意飲熱可樂嘅話，揀佢囉。</p><p>4.city'super紅色保冷袋$59</p><p>摺埋26cm長，出乎意料摺得咁細，易收藏，有啲似環保購物袋，入到11支500ml汽水，夠實用。（a）</p><p>防漏（★★★★）：係有沙黐喺袋身，不過一Fing就甩。<br> <br> 保溫（★★★★）：7℃跌到5℃，都好掂喎。</p><p>5.IKEA綠色保冷袋$89.9</p><p>摺埋32cm長，外形似書包，兩邊有手抽仲有背揹帶，入到15支500ml汽水，夠晒大呀。（f）
</p><p>防漏（★）：嘩，好唔掂，黐超多沙，證明滲好多水。<br> <br> 保溫（★★★★）：7℃跌到4℃，勁。</p><p>6.Francfranc保冷袋$285
</p><p>摺埋47cm長，新鮮熱辣推出無幾耐，入到21支500ml汽水，講容量，佢最勁。（e）
</p><p>防漏（★★★）：都黐唔少沙，整體可接受。<br> <br> 保溫（★★★★）：8℃跌到3.5℃，保冷力都好強。</p><p>Choty揀4號</p><p>「呢款幾似購物袋喎，平時都用得着。」</p><p>Joesphine揀4號</p><p>「好型，當環保購物袋用，拎住去街都得呀。」</p><p>廖小姐揀6號</p><p>「黑白圖案夠特別，襯色又靚，我鍾意呢款。」</p><p>Kiko揀3號</p><p>「細細個，拎上手唔使咁重，方便帶落沙灘。」</p><p>a.	city'super<br> （銅鑼灣時代廣場B1地庫/25062888）<br> <br> b.	合興家庭用品<br> （旺角花園街153號地舖/23941725）<br> <br> c.	抵記$7.8百貨<br> （將軍澳都會駅L2-031號/22070440）<br> <br> d.	JUSCO十元廣場PLUS<br> （旺角彌敦道601號創興廣場3樓/23883171）<br> <br> e.	Francfranc<br> （銅鑼灣百德新街2-20號恒隆中心2樓S01-03號舖/34273366）<br> <br> f.	IKEA<br> （銅鑼灣告士打道310號柏寧酒店高層地庫/31250888）</p></body></html>