<html><header><meta charset="utf-8"><title>專家對話：熊二未完趁低位撈貨</title></header><body><h1>專家對話：熊二未完趁低位撈貨</h1><p>噚日港股出現近兩星期最大跌市，最後僅僅守住25000點關。有散戶憂慮恒指大跌重蹈兩周前急瀉650點的覆轍，是否意味「熊市二期」反彈完畢，嘉賓沈大師大派定心丸，認為港股會先喺現水平進行整固，等待機會發力再上。<br> <br> 楊：楊慧玲　沈：沈振盈<br> <br> 沈：跌市唔係意料之外，最近已經提醒散戶，25600至25800點係一個好大嘅阻力位，原因係上個月期指轉倉大約喺25700點，所以恒指一旦跌穿呢個水平，將會面對一個好大嘅阻力。不過散戶唔需要太憂慮，因為噚日跌市只係兩個星期前嘅翻版，一下插咗落去，咪再爬過上嚟，現階段唔會回落太深。<br> 楊：如果喺呢個時間入咗call，個時機合唔合適呢？<br> 沈：𠵱家入call都啱，歐洲股市跌晒，美股亦可能會跌，目前低位唔係太低嘅情況下，可以先落一注，留番一注喺遲啲溝貨。同埋再跌空間有限，我睇好後市反彈到27000點左右。電訊股算係當炒，當有消息傳出重組方案出台，就沽晒佢，過多兩日冇乜聲氣，就可以趁低撈一轉。</p><p>港交所穩陣</p><p>曾小姐：我上星期打過嚟問沈大師好唔好買港交所（388），之後我係147.5蚊買咗，幾時收割好？<br> 沈：恒指喺25000點已經可以買第一注貨，呢啲位入咗可以等吓，不過唔建議揸長線。我上望170蚊至175蚊，到時可以沽一半，另一半睇埋後市再作決定。<br> 曾：咁係唔係去唔到180蚊？<br> 沈：180蚊同175蚊掙5蚊，到時「執生」喇！不過我好有信心一兩個月可以去到呢啲水位。<br> 楊：揀港交所可以安穩等收割。<br> <br> 沙田曾小姐個案<br> 買入價：147.5元<br> 目標價：180<br> 止蝕價：—<br> 時期：三個月</p><p>國壽睇36蚊</p><p>張小姐：我想問吓隻中國人壽（2628）買唔買得過？<br> 沈：早前我建議過32.5蚊買入，不過最近發生嘅四川地震令我睇唔通佢形勢。雖然國壽就着地震賠償嘅金額有幾多仲未知，不過股價喺30蚊幾有支持，如果你32蚊買入，止蝕水位有兩蚊都算合理。<br> 楊：咁上望幾多蚊好？<br> 沈：上望唔好太高，因為38蚊至42蚊之間有一個好明顯嘅蟹貨區，所以你彈上去佢上36蚊都得。<br> <br> 上水張小姐建議<br> 建議買入價：32元<br> 目標價：35元<br> 止蝕價：30元<br> 時期：—</p><p>東電要換馬</p><p>黃太：我好冒險地買咗受四川地震影響嘅東方電氣（1072），我見佢跌到好低，所以我23.2蚊買咗。但係我唔知應唔應該放佢。<br> 楊：其實好多人𠵱家都唔敢買呢隻股，黃太反而係向險中行。<br> 沈：黃太未必一定錯晒㗎，因為有時去到極點就會返轉頭。不過既然個股市跌咗咁多，好多股份都已經跌到去好吸引嘅水位，我梗係買啲自己肯定會升嘅股份先喇！好過博跌得多但係唔知見底未嘅股份，最好買啲大路嘅股份，正路就真係要換馬喇。<br> <br> 元朗黃太個案<br> 買入價：23.2元<br> 目標價：25元<br> 止蝕價：—<br> 時期：一星期</p><p>每日收市後4:30pm</p><p>歡迎click入 http://finance.appledaily.com以webcam參與節目及收看 <br> <br> 歡迎phonein28698262暢談心得<br> 亦可email至mailto:finance@appledaily.com搶先貼股</p></body></html>