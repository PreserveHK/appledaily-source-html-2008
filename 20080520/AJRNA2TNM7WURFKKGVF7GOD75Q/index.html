<html><header><meta charset="utf-8"><title>TakeABreak：<br>跟LonelyPlanet搵食靠唔住</title></header><body><h1>TakeABreak：<br>跟LonelyPlanet搵食靠唔住</h1><p>《LonelyPlanet》曾經係最權威旅遊指南，不過早前居然有多個作者爆料，話因為公司畀唔夠錢出Trip，好多時文章都只係閉門造車，亂寫一通。出外靠Guidebook，但作者竟然將旅遊資訊當小說咁寫，嚇壞人！訪問來港遊客，有人直指《LP》介紹遊客去重慶大廈過夜，完全靠害。《LP》信唔過，有美國版米芝蓮之稱的飲食指南Zagat即將登陸，是否可成為明燈？<br><br>記者︰黃家欣<br>攝影︰陳盛臣、王文忠</p><p>Enzo（美國紐約）</p><p>搵食方法︰我鍾意自己四圍搵嘢食<br> 最愛食肆︰紅螞蟻，不過唔係間間都好食，仲有銅鑼灣好多樓上Cafe，環境都好舒服！</p><p>孤獨星球嚇怕遊客</p><p>Zagat有美版米芝蓮之稱，在紐約得到Zagat最高評分，就等如米芝蓮三星地位，令餐廳飛上枝頭。不過街訪發現大部份來自歐洲、澳洲同亞洲遊客都未聽過Zagat，搵食仲係靠比較出名的《LonelyPlanet》，雖然有《LonelyPlanet》作者出書爆料話寫書時大話西遊，但仍然Fans遍全球，好多人都會喺出發前「溫書」，做足準備工夫，來自法國的Feron︰「我淨係識《LonelyPlanet》，都會信佢啲內容，而且出發前我已經可以買來睇，plan好會去邊！」不過來自美國的Enzo同Jennifer都異口同聲讚同鄉Zagat信譽可靠，又容易用，力踩《LonelyPlanet》信唔過，Enzo︰「《LonelyPlanet》真係好睇作者，有啲真係亂來，好似叫遊客去重慶大廈住，想嚇死人咩！即係你未去過非洲，我叫你去森林過一晚夜，簡直Crazy！」Jennifer更說俾《LonelyPlanet》老點過好多次︰「試過去《LP》介紹的餐廳，環境完全唔掂，行到去都唔想食，所以我唔會再信佢。」而Zagat係美國老字號，所以美國人一見到香港版Zagat都一定話會以此為參考。街頭訪問了25個遊客有多於50%都會睇Guidebook搵食，其餘的會問朋友、上網Research，還有自己四處碰搵食，Enzo話︰「嚟香港點都會搵到嘢食，無Guidebook都唔怕會餓死！」同意，好似多人排隊的食肆，通常水準都不會太差！</p><p>歐美澳組<br>Jennifer（美國加州）</p><p>搵食方法︰問朋友同睇Guidebook<br> 最愛食肆︰昨天先到仲未發掘，不過好想去重慶大廈食巴基斯坦菜。</p><p>CamilleRedureau（法國）</p><p>搵食方法︰出發前已睇定《LP》<br> 最愛食肆︰無。鍾意去旺角、銅鑼灣Shopping。&#13;</p><p>Claire（澳洲）
</p><p>搵食方法︰問朋友<br> 最愛食肆︰無。不過鍾意香港交通好方便﹗</p><p>Alexandra（德國）</p><p>搵食方法︰都係朋友帶我周圍去食。<br> 最愛食肆︰紅螞蟻</p><p>Terry（澳洲）</p><p>搵食方法︰出發前已經上網和睇《LP》，睇定會去邊啲地方。<br> 最愛食肆︰時代廣場的FoodCourt</p><p>Payntel夫婦（英國）</p><p>搵食方法︰睇Guidebook<br> 最愛食肆︰我哋昨天去了Aqua食晚飯，個View靚到不得了！</p><p>亞洲組<br>SupaChai（泰國）</p><p>搵食方法︰出機場時會拎定地圖<br> 最愛食肆︰SOHO的地道餐館</p><p>Chestine（新加坡）</p><p>搵食方法︰出發前已問晒朋友要去邊度食嘢，基本上無用過Guidebook！<br> 最愛食肆︰鏞記燒鵝好好食myfavorite﹗</p><p>大橋美奈子（日本）</p><p>搵食方法︰睇旅遊局網站<br> 最愛食肆︰去茶樓飲茶！</p><p>Thien（新加坡）</p><p>搵食方法︰上香港旅遊發展局網頁<br> 最愛食肆︰大家樂</p><p>MarinaKamiya（日本）</p><p>搵食方法︰上網搵或者睇Guidebook<br> 最愛食肆︰山頂天一菜好好食。</p><p>2,037卧底調查員</p><p>Zagat內的意見來自2,037個調查員，各以卧底身份到Zagat所列名單上的食肆進行測試，再從食物、環境、服務及價錢，四方面評分，最後再取平均分，及由編輯綜合各人意見。<br> 當選Zagat最受歡迎食肆頭五位，除鏞記之外全部都係半島同洲際五星級酒店內嘅餐廳，又點會差得去邊呢。索性叫遊客自由推介一間最愛香港食肆，結果來自德國的Alexandra及紐約的Enzo都話鍾意紅螞蟻，Enzo︰「唔一定間間紅螞蟻都好食，銅鑼灣有間喺百德新街就麻麻（記者按︰百德新街紅螞蟻果然已停業），另一間喺霎東街先好食！」仲熟路過地膽喎！而在纜車站遇上日本遊客Marina同Yuri都讚山頂的中菜餐廳天一好，反而以上各遊客自選的心水餐廳則全部不入Zagat之列。始終五星級餐廳，有幾多遊客會試㗎。</p><p>與Zagat話事人對談</p><p>Zagat推出香港版，連話事人Tim同太太Nina像一對活寶貝，問擁有聖誕老人身形的Tim有幾鍾意食，佢拍拍個巨型肚腩，笑笑口說︰「你話呢？」Nina則在旁補充︰「其實當初就係因為我哋兩個都鍾意食，食完又會自己做筆記，又鍾意收集其他人的意見，慢慢變成一本飲食筆記簿，最初只係手作仔印出來派畀朋友，後來大家都覺得有得做，於是索性辭退本身律師的工作，全身投入搞Zagat。」但正式出版之後，二人就無再參與評分，Tim忽然正經地說︰「任何選舉，舉辦人都唔可以參與，否則就唔公平﹗」Zagat先喺香港搵一個飲食專家，起草一份餐廳名單，再透過律師樓、會計師樓等等用滾雪球方式搵願意參與評分的人士，Nina︰「因為無所謂PHdinTaste！所以基本上任何國籍、職業的人都會搵，除非佢同被評分的食肆有關。」原來評分員除以卧底身份進行測試之外，更加無酬勞，只在事後得到一本Zagat作為答謝。Zagat三十年來都抱絕對公開公平的態度，從不接受廣告，所以得以保存三十年來Zagat的貞節牌坊。</p></body></html>