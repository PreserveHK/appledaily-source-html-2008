<html><header><meta charset="utf-8"><title>60隻MS護航　νGundam再戰沙煞比</title></header><body><h1>60隻MS護航　νGundam再戰沙煞比</h1><p>兩年前《高達無雙》為PS3護航，兩大搵錢王夾計初定目標50萬，點知PS3市佔不足，實數只賣得二十幾萬，NB、光榮同SONY無晒面。新作又到，求穩勝加人、加機！再加阿寶同馬沙最終對決嘅《馬沙之反擊》，νGundam同沙煞比忠心Fans超多，再加埋友好度新系統，畀你改寫所有敵人同朋友嘅歷史，幾吸引喎。<br><br>文：阿姆羅</p><p>駁手接駁自組MS</p><p>阿寶同馬沙呢對永遠主角，揸過嘅MS全部變晒經典。廠方深明此道，除咗保留舊作RX-78、紅渣、紅勇同百式外，新作仲加入《馬沙之反擊》嘅νGundam同沙煞比兩大MS。雖然官方話唔支援Online令我勁失望，不過會以下載形式提供新機體，希望遲啲有機會玩埋ZIII同Hiv呢啲名機，想免費下載？以Bandai同光榮要錢唔要面嘅作風，難啲喇。<br> 講開MS，今集收錄範圍都算大，新作品包括《F91》、《V高達》、《Destiny》，登場MS及MA高達60款。較抵死係新加嘅執骨系統，喺戰場上廝殺途中，有機會執到唔同MS嘅手手腳腳，過關後可以嘗試睇下砌唔砌到隻新機出嚟，相信部份隱藏MS會用呢個方法嚟獲得，其實都幾麻煩。</p><p>敵人高你一倍</p><p>加入咁多超強MS，仲係打番魚毛蝦仔邊有意思。今集未知最後大佬係咪武者高達，又或傳聞中嘅武者高達MK-II摩阿屈，不過肯定有超巨敵人亂入，如重高達MK-I及MK-II、魔霸、惡魔高達等，隻隻高你兩倍以上，招式兇狠兼且皮堅血厚，終於有番打大佬嘅熱血Feel。</p><p>豪華版、PS2版同步登場</p><p>《高達無雙2》搵錢大計，包括跨晒PS3同XB360平台，仲有封到蝕本門嘅PS2版，當然唔少得「搵上搵」嘅豪華限定版TreasureBox，內含14款發光徽章同背景紙，無乜誠意，但售價差不多貴一倍，唔炒都要成$1,157，多咗嘅錢足夠我買隻高達PG模型。</p><p>Profile《高達無雙2》</p><p>遊戲類型：動作<br> 對應機種：PS2、PS3、XB360<br> 遊玩人數：1人<br> 開發商：NamcoBandai、光榮</p></body></html>