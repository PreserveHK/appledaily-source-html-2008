<html><header><meta charset="utf-8"><title>中環在線：黎大鈞「數碼通加人工」 - 李華華</title></header><body><h1>中環在線：黎大鈞「數碼通加人工」 - 李華華</h1><p>裁員之聲滾滾來，但數碼通（315）阿媽新地（016）上個月講明，唔單止冇計劃裁員，仲會繼續派發花紅同雙糧；個仔數記就更加進取，打算明年會加人工㖭，不過CEO黎大鈞都好坦白，話加就唔會加好多，但至少追得到通脹。華華相信班夥計聽到都安樂晒，希望其他企業有樣學樣啦。<br> 金融海嘯襲港，企業開始緊縮開支，出差傾生意自然可免則免，黎大鈞話，好明顯睇到打去海外，同埋手機漫遊通話量少咗，咪話對電訊公司生意冇影響。講番數記，公司往年喺會展搞周年晚會，今年就由各部門自己搞番，按人頭計每人畀幾嚿水，但要實報實銷，即係唔去就冇得攞。佢話一來慳唔少錢，二來圍內玩開心啲。<br> 數口雖然精，但應使則使，數記噚日同愛立信宣佈推行全球首項MIMO先導計劃，簡單講即係用呢項技術提升傳輸速度同容量，不過𠵱家啲手機未必支援到新服務，即係話大家又要畀錢換機先得囉！</p></body></html>