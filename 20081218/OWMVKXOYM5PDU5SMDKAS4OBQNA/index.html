<html><header><meta charset="utf-8"><title>中環在線：曾裕老公代妻擔大旗 - 李華華</title></header><body><h1>中環在線：曾裕老公代妻擔大旗 - 李華華</h1><p>現代美容（919）前主席曾裕上月底以健康理由，辭咗董事局所有職務，新任主席兼行政總裁李守義，即係曾裕嘅老公仔，噚日揸大旗主持業績會，大家當然好關心佢老婆病情，同埋嗰單Accumulator官司進展成點。佢通通以私隱為由謝絕回答，淨係話曾裕仲有返工畀吓寶貴意見喎，又強調公司係靠團隊精神運作，自己亦一直有參與日常業務。<br> 睇番招股書同年報，李守義33歲，國籍新加坡，曾經喺當地武裝部隊擔任軍事技術員；2001年加入現代美容，掌管多瓣後勤業務，坐底有7年經驗，股東應該可以放心。<br> 潮流興開源節流，現代美容不嬲搵開蔡少芬做代言人，首席營運總監阿Pink袁少萍話，張合約出年就到期，𠵱家未諗會唔會續約，之但係公司上咗軌道，宣傳費可以唔使咁多。唔知蔡少芬聽到，肯唔肯畀番個友情「海嘯價」續約呢？</p></body></html>