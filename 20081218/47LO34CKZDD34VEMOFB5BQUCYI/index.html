<html><header><meta charset="utf-8"><title>小城慢嗒HughJackman</title></header><body><h1>小城慢嗒HughJackman</h1><p>澳洲昆士蘭的寶雲（Bowen）原來是個雲淡風輕的小城，直至兩年前一位導演無心闖入，於是曉治積曼來了、妮歌潔曼來了，原本人口九千的小城，一下子擠了二萬多名遊客及劇組人員。大路上萬牛奔馳、空中散落仿二次大戰的火光，連隔籬屋掃地阿嬸也捲入這場漩渦，在鎂光燈底下做了3秒過鏡英雄。如今劇終人散，但回憶卻鮮活如昨。<br><br>記者、攝影：劉嘉蕙<br>鳴謝：TourismAustralia,TourismQueensland,QantasAirways</p><p>見證1號　電影救旅遊<br>ThereseSaad（TourismBowen經理）</p><p>《澳大利亞》之於寶雲，像《海角七號》之於恆春，唔覺意登上銀幕即聲名大噪。寶雲旅遊業推廣經理Therese，首次見面即送上厚厚資料、海報、夏老威花環，及不能張揚的神秘禮物。「我淨係畀過Nicole同Hugh㗎咋！」打開，是金光閃閃的，寶雲杯墊。<br> Therese話寶雲一直風光美麗，以產巨芒聞名，卻只一直默默努力。但《澳》片後的寶雲有點不同，山上的BOWENWOOD標誌是想告訴遊客，此地曾在荷李活閃耀過。每間店舖都有關於電影的痕迹，如'Baz,NicoleandHughLovedBowen......AndSoWillYou.'「那何止是一部電影，其實是一個massevent。」<br> 寶雲人口不到一萬，電影拍攝兩個月，小城迎來人口兩倍的劇組及遊客，上千隻牛馬，商店前所未有興旺，帶來最少二千萬進賬，寶雲官方旅遊網站點擊率亦屢破新高。導演巴茲雷曼在寶雲搭了一個四十年代的達爾文市，劇終時順手炸了，但旅遊局誓要大興土木將電影重現。六百名當地居民更當上電影臨記，包括Therese：「佢哋話我體形瘦，似當年啲女人，就畀支煙我扮吸煙婦人。」巡迴澳洲首映時，《澳》片邀請寶雲市民踩紅地毯，又送NicoleKidman簽名相留念。「佢串錯我個名，仲寫信講唔好意思！哈哈，我冇所謂，如果係HughJackman簽名就會緊張啲囉！」</p><p>見證2號　曉治蛇竇<br>MerleJochheim（肉批店東主）</p><p>芳齡72歲的Merle，正職賣批，去年成功賣出一個寶雲。「嗰日見門口有個人用相機周圍影，我咪順口介紹寶雲畀佢知，畀啲舊相佢睇囉！」原來在門口嘅儍佬，正是大導巴茲雷曼，他看中寶雲舊風光和碼頭，他那位做電影美指的老婆，亦從舊相中得到啟發，創作戲中服飾。Merle冇份拍戲，但孫仔孫女就充當臨記，女婿更獲劇組封為BucketBoy；最威水的是，HughJackman幾乎日日帶仔女來幫襯。「我呢度好近片場，Hugh就會匿喺度飲咖啡，陪仔女食肉批。有次有人嚟送貨，佢又幫我簽收，送貨仔見到係Hugh，嚇到死！」<br> 現在，Merle也學人玩gimmick，將食物冠上明星名，如HunkyHughJackman肉批（因為佢大隻），NicoleKidman芒果芝士蛋糕（因為佢白），還有導演法包。去到寶雲，記住到此嗒真HughJackman係乜味喇！</p><p>Jochheim'sPies<br> 地址：49GeorgeStreet<br> 電話：（61）7-47861227</p><p>見證3號　日日先睹為快<br>BenDeLuca（戲院東主）</p><p>拍《澳》片時，戲院東主Ben就借出場地讓導演每天睇片剪片，還為NicoleKidman40歲生日搞私人放映派對等。「導演是個超級niceperson，好有禮貌！」作為電影癡，最開心莫過如親身接觸電影明星、導演，更可每天旁觀導演剪毛片，自言睇咗部戲幾百次，依然覺得震憾。Summergarden是小城內唯一戲院，《澳》片上映時，大部份商舖都貼出戲院放映場次時間表。為甚麼要山長水遠走入去睇《澳》片？我會說此戲院氣氛十足，它自阿爸年代經營，至今60年，地下階磚用色及圖案極富懷舊色彩。最感動係Ben連黑媽媽冇機會見到的影院都裝飾得漂漂亮亮，仲儲埋澳洲影星CateBlanchet簽名海報㖭！</p><p>SummergardenTheatre<br> 地址：40MurroonaRoad,QueensBeach<br> 電話：（61）7-47851241</p><p>出門提一提</p><p>簽證：持有效特區護照或BNO均須簽證。查詢：28278881（澳洲領事館）<br> <br> 機票：香港乘澳航至布里斯班，來回票價$4,710起（12月25日至明年1月21日，2月1日至3月31日），轉乘內陸機至WhitsundayCoast（Proserpine），來回票價約$610起，由機場至寶雲車程約1小時，查詢： http://www.qantas.com.hk（澳洲航空） <br> <br> 貨幣：1澳元約兌5.2港幣（文中價錢已折算港元）<br> <br> 電壓：220V，3扁腳插頭<br> <br> 旅遊網址： http://www.tourismbowen.com.au </p><p>下周澳洲寶雲多雲，26-32℃</p></body></html>