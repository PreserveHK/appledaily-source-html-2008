<html><header><meta charset="utf-8"><title>監製劈炮　老細走佬<br>蔡一智打救半天吊新人</title></header><body><h1>監製劈炮　老細走佬<br>蔡一智打救半天吊新人</h1><p>造好兩首歌監製卻「劈炮走佬」，出師不利，令愛唱歌的彭紀諺進退維谷，狼狽地找草蜢的蔡一智求助，他說：「監製兼老闆走咗去唔做，但係當時派晒歌，冇得返轉頭，好倉皇唔知點算，又要趕起年尾出碟，時間倉卒，好感激阿智由谷底拉我上嚟。」</p><p>積極面對逆境</p><p>阿智拔刀相助，與蔡一傑由唱功到穿衣之道指點，阿智又將Desmond大改造，專訪當天又不忙教路，叮囑他要健身，肉緊得有如經理人。阿智說：「佢好純品，最初見佢真係好無助，就好似我剛剛睇完嘅一套法國電影，套戲講個主角有病但冇放棄生命，我覺得似佢嗰刻動彈不得嘅情景，但喺逆境仍然積極面對，所以用呢個概念幫佢做碟。」
</p><p>揀歌反行其道</p><p>唱片工業低迷，阿智唱反調不用K歌打造新人，推出細碟《潛水鐘與蝴蝶》評價高，派台歌《給嫲嫲》、《升空中的潛水鐘》更曾在歌曲榜曾佔據甚高的位置，但Desmond對獎項不太着急，他說：「我冇諗過，我淨係諗住埋頭苦幹唱好歌，有得錄歌出碟都夠滿足感喇。」<br> 採訪：王連連　攝影：陳俊強<br> 場地提供：Domani<br> 髮型：MatthewNg@HairCorner（彭）、11FINGER（蔡）<br> 化妝：ChrisLam（彭）、11FINGER（蔡）</p></body></html>