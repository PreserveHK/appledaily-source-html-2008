<html><header><meta charset="utf-8"><title>蘋果批--金融海嘯：市場唔work要政府出手？ - 楊卓華</title></header><body><h1>蘋果批--金融海嘯：市場唔work要政府出手？ - 楊卓華</h1><p>《蘋果批Online》逢星期一、三、五晚上九時開騷<br>Click入http://pie.appledaily.com收看<br>歡迎透過web-cam即時發表意見或致電29908648安排親身上場<br><br>電郵：mailto:pie@appledaily.com<br>網誌：http://pieatapple.wordpress.com</p><p>金融海嘯導致美國政府作出大蕭條以來最大嘅干預，有人認為係反映「市場唔work，要政府出手干預」；但如果睇番幾個有關金融海嘯嘅根本問題，咁大家可能就會發現，今次似乎應該係「干預唔work，政府要出手再干預」……<br> <br> 撰文：楊卓華</p><p>點解咁多美國人供唔掂樓？</p><p>今次風暴嘅核心，係全球好多金融機構揸住嘅資產，原來都包含咗「有毒」嘅美國次級按揭證券。以樓按做抵押嘅證券之所以「有毒」，歸根究柢，就係因為好多美國人有錢買樓、冇錢供樓。但銀行理應善於管理風險，點解會肯借錢畀呢啲供樓能力有問題嘅人？咁就唔可以唔提由歷屆美國民主黨政客不斷催谷、規定銀行要借錢畀一啲「弱勢社群」買樓嘅法例CRA（CommunityReinvestmentAct）……</p><p>「有毒證券」點解忽然會一文不值？</p><p>明明有按揭資產做抵押，就算樓價急跌二三成，照理都唔會一文不值。原來係一條監管規條作怪。《華爾街日報》上星期嘅評論就指出，02年Enron倒閉之後引入嘅監管，令金融機構為資產入賬嘅準則非常複雜，包括一啲冇人明嘅電腦運算，以為咁就係「優質監管」，點知當市場情況超出電腦運算，mark-to-market嘅入賬價就變成接近零，銀行被迫大幅減值撇賬。</p><p>點解市場充斥咁多「有毒證券」？</p><p>咁就要講番房利美、房貸美呢類政府支持機構（GovernmentSponsoredEnterprise），配合政客「幫人買樓」嘅承諾，係咁向銀行收購包括次按在內嘅按揭資產，再包裝成按揭債券，全美12萬億美元嘅按揭市場，一半都有佢哋份。既然有「政府支持」，投資者就算知道次按可能「有毒」，自然都會放心接貨。</p><p>其實，正如財經版同事利世民所講，冇人話自由市場係萬能；無論市場抑或政府干預都冇能力完全杜絕悲劇發生，分別在於：好多政客會吹噓政府干預「萬能」，但當干預引發惡果，佢哋就會轉為歸咎係「市場失敗」。</p></body></html>