<html><header><meta charset="utf-8"><title>中環在線：身家縮四叔父子加薪幫補 - 李華華</title></header><body><h1>中環在線：身家縮四叔父子加薪幫補 - 李華華</h1><p>恒指連續3日腳軟，插水超過1500點，恒地（012）噚日喺港股風雨飄搖嘅日子公佈最新年報，四叔李兆基間寶號出年報，華華當然馬上揭吓。<br> 撇除物業重估唔計，恒地08年度核心盈利倒退3%至57億銀，但高層荷包繼續腫脹，董事局總薪酬勁升近四成至1.6億銀。<br> 單計四叔三父子，合共𢭃咗3574萬，升近兩成。金融海嘯殺到，恒地股價今年急跌63%，四叔手上嘅恒地股票賬面縮水至310億，三父子人工加兩成當幫補吓啦。</p><p>二公子加足44%</p><p>四叔三父子薪酬以大仔家傑最高，08年𢭃1390萬銀，不過只係微升6.6%，都叫做跑贏通脹；老竇四叔算係𢭃最少，只攞1051萬銀，增長18%。<br> 論人工升幅以二公子家誠最高，加咗44%至1133萬銀，絕對係老竇賺錢仔享福。　<br> 家吓二少女細老婆嫩，平民百姓養一個細路都要400萬銀，佢位小公主晞彤梗唔止呢個數，再加埋個靚老婆要keep住咁靚，一闊三大，人工加四成相信都係勉強夠家用。</p><p>林高演𢭃4156萬</p><p>恒地08度總共有7300名員工，較上個年度請多咗百零人；集團人工支出13億銀，上升23%。<br> 一眾高層中，仍然以四叔左右手、副主席林高演薪酬最高，達4156萬銀，勁升57%，當中花紅佔3400萬，四叔三父子加埋都唔及佢，足以證明林生喺集團嘅地位。<br> 緊隨其後嘅係執董葉盈枝，𢭃3452萬銀，急升66%，係一眾執董中薪酬升幅之冠，當中花紅勁升近九成，至2806萬銀。<br> 同系公司恒發（097），噚日同時出咗最新年報，經過業務重組後，四叔三父子冇再喺恒發支薪，只係象徵性各收2萬銀董事袍金。</p><p>恒地高層08年人工</p><p>‧執董：李兆基　薪酬：1050.9萬元　升幅：18.2%<br> ‧執董：李家傑　薪酬：1390.1萬元　升幅：6.6%<br> ‧執董：李家誠　薪酬：1133.3萬元　升幅：43.7%<br> ‧執董：林高演　薪酬：4156.0萬元　升幅：56.9%<br> ‧執董：葉盈枝　薪酬：3451.6萬元　升幅：66.3%<br> 資料來源：恒地年報<br> <br> 李華華<br> mailto:LiWaWa@AppleDaily.com</p></body></html>