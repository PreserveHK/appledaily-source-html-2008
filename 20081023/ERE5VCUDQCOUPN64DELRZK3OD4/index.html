<html><header><meta charset="utf-8"><title>婚外情傳聞　女粉絲傷心<br>中環在線：鄧聲興轉工冲喜 - 李華華</title></header><body><h1>婚外情傳聞　女粉絲傷心<br>中環在線：鄧聲興轉工冲喜 - 李華華</h1><p>雖則話經濟差咗，搵工跳槽冇咁易，但似乎對財圈股評人冇乜影響。近排股評人開始玩新一輪嘅音樂椅遊戲，10月頭，股評界型男郭思治就高調開party返新工，由平和證券過檔耀才；最近，中環金融圈就傳出靚仔股評人鄧聲興（Kenny）亦都跳槽，華華梗要第一時間打電話畀當事人，問清楚傳聞堅定流？結果──消息屬實！</p><p>唔再紙上談兵</p><p>Kenny喺電話度向華華證實咗佢會轉工，咁究竟過檔邊間公司呢？Kenny話暫時唔方便透露，因為仲搞緊牌照問題，要遲吓先可以向外公佈喎。不過，佢都同華華露咗少少口風，話嚟緊嘅新工作，唔單止會睇實研究部，仲負責埋資產管理，即係發揮嘅機會多啲咁話。<br> Kenny喺東泰證券打咗8、9年工，喺研究部打骰，主要做公司分析，畀投資意見，咁畀意見幾時都容易過自己做嘅。家吓佢份新工要掂埋資產管理，可以落手落腳炒埋一份，即係話，佢唔再係紙上談兵，直頭上埋前線作戰。</p><p>自己落手投資</p><p>股市𠵱家通街都係平貨，除咗睇你有冇膽識買，都要睇吓有冇眼光，咁講到公司分析，以Kenny喺研究部做咗咁多年，可謂駕輕就熟。之不過，家陣人心不穩，隨時一個壞消息傳出，市場就哄一聲散貨，完全唔理基本因素，所以今次對Kenny嚟講，都係一個挑戰。<br> 早幾個月前鄧聲興傳出婚外情，俾周刊影到佢背住老婆，同一位財經女公關拍拖，搞到乖仔形象蕩然無存，傷透唔少師奶女粉絲嘅心。家吓佢轉工跳槽，絕對係冲喜，正所謂舊嘅唔去，新嘅點會嚟呢？<br> 至於仲會唔會有股評人起身？下一個輪到邊個？大家估吓啦！<br> <br> 李華華<br> mailto:LiWaWa@AppleDaily.com</p></body></html>