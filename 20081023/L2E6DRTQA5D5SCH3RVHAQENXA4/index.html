<html><header><meta charset="utf-8"><title>隔牆有耳：爛市筍工搵鬼做 - 李八方</title></header><body><h1>隔牆有耳：爛市筍工搵鬼做 - 李八方</h1><p>個市跌到殘跌到爛，裁員巨浪掩至，人浮於事，好彩天無絕人之路，爛市原來都有筍工，金融專才、打工皇帝真係唔使憂，事關上市大藍籌、跨國大行、老牌銀行近排通通求才若渴，替死鬼、代罪羔羊多多益善，只要你肯做，唔怕冇得撈。<br> 立法會噚日辯論雷曼迷債事件，代表銀行界嘅寶哥哥話，其實銷售迷債嘅銀行都係受害者，因為銀行都係做sales啫，佢哋點知雷曼會爆煲喎，政府要銀行回購迷債，即係將風險轉嫁銀行，確係強人所難。寶哥哥話希望執法機構調查後會搵出「真正苦主」，言下之意，迷債事件黑狗偷到食，銀行呢隻白狗卻當災，好唔抵。</p><p>銀行職員跑數孭鑊</p><p>工聯會王國興則指，銀行高層壓迫前線員工「跑數」狂銷迷債，𠵱家出事，苦主臨門就搵下屬做代罪羔羊，真係無良兼唔公道。好多銀行職員慘成銀行違規銷售金融產品替死鬼，有關方面一定要切實調查，唔可以縱容高層，令打工仔無辜犧牲。<br> 銀行職員係替死鬼，銀行又係代罪羔羊，金管局任總孭鑊走唔甩啦，咁又未必，議員何秀蘭話，監管銀行任總固然責無旁貸，前財爺阿松都要問責。何秀蘭話當年阿松力促搞活債市，若非高官講到債券低風險回報穩陣，「迷債黨」又點會有機可乘渾水摸魚？因此應該要傳召阿松到立法會解畫，唔好只係拎現任高官祭旗。</p><p>搵人頂包求過於供</p><p>立法會仍未正式調查迷債內幕，已經咁多替死鬼，一旦深入追查，相信更多人要孭鑊，金融機構、大銀行唔預早搵定多啲人頂包，唔通要高層、老細自己孭上身？替死鬼、代罪羔羊樣貌唔使端莊，但必須厚顏，兩文三語唔識冇所謂，精於扮啞就啱晒數，曉得適當時候人間蒸發更加要優先錄用，唔使公司安排着草，方便好多。<br> 呢啲要求睇落幾高，不過大公司請高層都係類似條件，相信唔怕冇人應徵，只怕求過於供，因為政府高層、金管局、證監會等都要大量招聘替死鬼，以便隨時做高官代罪羔羊。唔想做替死鬼，八方有另一份優差推介，就係禮賓府「蕉待員」，因為社民連聲言要大手買蕉，帶同長者殺上禮賓府出蕉。<br> <br> mailto:pf_lee@appledaily.com</p></body></html>