<html><header><meta charset="utf-8"><title>中環在線：伍穎梅撇甩親生仔？ - 李華華</title></header><body><h1>中環在線：伍穎梅撇甩親生仔？ - 李華華</h1><p>九巴伍氏後人、有「九巴金公主」稱號嘅伍穎梅，一手創辦兼湊大路訊通（888），但原來佢早喺呢個月13號，就由副主席兼執董，轉為副主席兼非執董。通告噚日先出街唔係問題，問題係執董同非執董嘅差別，咁係咪代表路訊通呢個仔，伍小姐唔會再管咁多呢？抑或覺得係時候畀佢自己學行？</p><p>轉任路訊通非執董</p><p>奇怪嘅係，同時間路訊通阿媽載通（062）亦出通告，話伍穎梅會由董事即時調任非執行董事，兼任常務委員會成員。兩份通告都冇講伍穎梅唔做執董嘅原因，令事件有啲撲朔迷離。<br> 事關伍穎梅將九巴大翻身、將路訊通上市，一向親力親為。而路訊通07年度賺4960萬銀，增長六成；今年上半年亦賺多咗12%，成績唔錯。所以今次嘅人事安排令華華覺得有啲奇怪，唔知伍小姐有乜大計，唔通又諗到好橋，想生多個仔？</p></body></html>