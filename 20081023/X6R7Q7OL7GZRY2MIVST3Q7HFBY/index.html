<html><header><meta charset="utf-8"><title>She輸大錢 - 左丁山</title></header><body><h1>She輸大錢 - 左丁山</h1><p>中信泰富為咗對沖澳元上升風險，竟然變成炒濃外匯，已兌現損失八億零八百萬港元，未兌現損失一百四十七億港元，真係唔知點收科，只有望上天打救，希望澳元回升，唔好再跌，否則損失之大，隨時超過二百億元。中信泰富發行二十二億一千五百萬股，外匯唔見一百五十五億，即是每股損失七元，停牌前收十四元五角二仙，停牌後跌咗八元，收市報六元五角二仙，雖然已經徹底反映咗，但十月二十二日跌到四個九，顯然就係市場向中信泰富嘅懲罰式反應。與五十二周高位四十九元九角比較，股價唔見咗四十五元，市值蒸發996.75億元，榮智健主席揸住十九巴仙，佢個人身家損失189.38億元，得番二十點六億元，不能稱為大富豪咯，但金錢損失事小，面子損失事大，以後榮公子返回北京、上海，點樣見人，要中信北京打救噃！榮氏家族顯赫數十年，歷史耐過新中國，估唔到旗艦企業要畀證監會調查，慘情也。</p><p>十月二十二日參加「香港明天更好基金」與亞洲協會聯合主辦嘅午餐會，演講人大有來頭，就係美國財政部副部長DavidMcCormick，萬麗海景酒店宴會廳人頭湧湧，財經界猛人雲集，記者都有幾十人到場。點知與啲朋友一傾起，人人都講中信泰富，唔講金融海嘯與美國財政部，無他者，中信泰富之澳元、歐元Accumulator新聞實在夠震撼，個個都想知道點解，為何范鴻齡身為行政總裁，竟然唔知？在座一啲總裁級人馬與前投資銀行合夥人都認為匪夷所思，難以置信。一位資格夠老之主席級人物就陰陰嘴笑：「中國人家族企業積習難改，做太子/公主太傅嘅，有時下場悲慘！擺呢哋做太傅嘅位，你哋就知道難捱，讀哈佛MBA唔會教你！」人多聲雜之中，忽然聽到一個she字，she與「輸」差不多同音，「she輸咗大錢」，唔係講「佢輸咗大錢」，內有玄機噃，左丁山聽咗，打個突，立即周圍望，但冇法子知道係邊位仁兄仁姐講嘅。於是問吓隔籬一位經濟學專家，「she輸咗大錢」有何微言大義？專家瞪咗左丁山一眼：「使唔使畫公仔畫出腸呀？」諗落又係，自己唯有收聲。炒外匯十分危險，喺十月二十一日，彭博報導中信泰富新聞之時，同時講到巴西有三間上市大公司在外匯上嘅損失達到二十三億美元！</p></body></html>