<html><header><meta charset="utf-8"><title>YouTube騎呢男　真我　瘋采</title></header><body><h1>YouTube騎呢男　真我　瘋采</h1><p>網絡之大，無奇不有，出位之人特別多，呢位騎呢男以YouTube作舞台，自我陶醉表演，有人笑佢儍得徹底，亦有人讚佢敢作敢為。佢，憑一身肌肉加滑稽舞姿，改編啜核歌詞拍埋MV掟上YouTube，引來一班忠實Fans，佢話唔係博出位，最緊要你肯睇。<br><br>記者：吳允冲<br>攝影：王文忠<br>鳴謝：臨床身心行為學家李寶能</p><p>YouTube之星即場演繹名作《港女問題多多》MV，本來靦覥生硬嘅佢，一聽到原曲《問題天天都多》音樂響起，四肢不期然地動起來，一舉手一投足非常投入，我終於見識到乜嘢叫真我的「瘋」采。</p><p>演繹MV舞姿</p><p>全情投入MV一覽<br><br>1.《港女問題多多》，寄調區倩兒《問題天天都多》鬧港女：<br></p><p>無智慧無內涵無修養<br> 港女成日期望媾金龜婿<br> 煲煙飲酒賭錢野蠻講粗口<br> 港女特別麻煩缺點實太多<br> （ http://hk.youtube.com/watch?v=guHx6iLowX4） <br> <br> 點擊率：51,015</p><p>2.《虐畜實在唔啱》，寄調彭家麗《何故何苦何必》鬧虐畜：</p><p>如果你養狗不要把牠拋棄<br> 如若無能為力照料<br> 覺得痛苦當初為何又養<br> 諗清楚養寵物係要好好照顧佢一世<br> （ http://hk.youtube.com/watch?v=diPfM8ymjMk） <br> <br> 點擊率：1,824</p><p>3.《煲煙的怪物》，寄調唐韋琪《長腿叔叔》鬧煙民：</p><p>成街都充斥二手煙煙頭通處亂Dump易火災<br> 煙鏟永永遠遠纏住我<br> 你哋去死好嗎<br> （ http://hk.youtube.com/watch?v=GjSiR1AE-Bw） <br> <br> 點擊率：1,687</p><p>4.《全民炒股》，寄調鄭少秋《月亮光光》鬧股民：</p><p>全民炒股氣勢咁勁<br> 哪懼股災出現<br> 全部股民無論富貧沉醉炒股樂<br> 熊市降臨唔去沽貨仲望會反彈<br> 見個價落仲「侵」股諗住就來反彈<br> （ http://hk.youtube.com/watch?v=4nYjRTYaBFE） <br> <br> 點擊率：82,773</p><p>上年，騎呢男寄調《月亮光光》，改編歌詞作《全民炒股》，掟上網熱爆YouTube兼登上港聞版，自此樂此不疲，不斷推出新作唱盡港女、煙鏟、賭徒、嫖客，務求鬧醒一班頹廢香港人。「𠵱家啲時代曲不知所謂，無教育性，一味得啖笑，無嘢學，我啲歌言之有物，所以有人欣賞。」啜核歌詞配合發達肌肉，確實震撼唔少心靈，網友亦非一面倒狂踩，「全靠班擁躉支持，我先會繼續唱，已經填咗50首歌詞，新作《賭心恐怖》，開火鬧病態賭徒同無知股民。」<br> 騎呢男真名黃家威，手臂15吋粗，為成名屢敗屢戰，曾當選97-98年度健美先生季軍，又參加過亞視港男但無入圍，佢話自己唔係發明星夢：「我有身形，唔介意Show出嚟，叻嘢怕乜俾人睇？」佢確實多才多藝，大隻之餘仲識打觔斗、做瑜伽、玩扭計骰……全部片都可以喺YouTube搵到。「踩我嗰啲人，全部對自己無信心，樣衰無才華，我就唔同，我瓣瓣都做得唔錯，真係有料到。啲人妒忌我，話我醜樣又做乜睇我啲片？佢哋想激我但激我唔到，淨係識用粗口鬧我，鬧我係因為我講中佢哋吖嘛，又話我係基佬，識唔到女仔先唱衰港女，事實上我結咗婚，個仔都一個月大。」騎呢男於訪問當日，上身一件底衫背心騷肌肉，抽住一個背心膠袋，加上飄逸長髮，確實有自我風格。「我唔係想做明星，係想教好人，為社會帶嚟希望，唱歌，令我好有成功感。」同一番說話，張如城都好似講過。</p><p>50首歌鬧醒頹廢港人</p><p>面對四方攻擊，YouTube猛男視若無睹，臨床身心行為學家李寶能話：「呢類人太有表演慾，非常自我中心，純粹自我陶醉，會不自覺喪失自知之明，跟住捕捉唔到人哋反應，搞到日常同人溝通都出現問題。」唔排除騎呢男想憑歌講道理，但拋頭露面晒肌肉，好難唔令人覺得佢係博出位。</p><p>特搜YouTube之星</p><p>多謝YouTube，令一眾自信美男有平台向世界展示自己，佢哋騎呢、五音不全兼有鋪露肉癮，越多人鬧佢哋越高興，網民留言亦創意十足，小心笑到失聲。</p><p>1.湯河心花怒放</p><p>YouTube第一代騎呢歌王，一雙下垂眼皮、風騷舞姿配合高八度聲線，唱盡容祖兒大小Hit歌，經典之作《心花怒放》獲得十七萬點擊率。<br> （ http://hk.youtube.com/watch?v=unl1WepVVTs） <br> <br> Seikima：你把聲加埋個樣同身形，簡直係天衣無縫。<br> <br> Carslavik：好有才華，絕對係明日之星，勁過WilliamHung呀！<br> <br> 點擊率：176,311</p><p>2.林宜儐偏愛三角褲</p><p>新加坡網絡紅人，有幾分似蔡楓華，自稱「宇宙大帥哥」，仲話想做小白臉歡迎包養，特別鍾意着三角褲匿喺浴室唱歌，絕對挑戰人嘅忍耐力，奉勸空肚睇片，小心反胃。<br> （ http://www.youtube.com/watch?v=tnPl9Lc9ZV4） <br> <br> brainlessme：你很棒！新加坡需要更多像你這樣的人。<br> <br> Oxlov3jayxO：救命！我要趕去醫院睇一睇對耳有無事。<br> <br> 點擊率：4,459</p><p>3.Wesley扮ABC</p><p>自稱湯河同門師弟，鍾意扮ABC講唔鹹唔淡英文，樣衰衰，令人有打爆個Mon嘅衝動。<br> （ http://hk.youtube.com/watch?v=jBBSXHDbKHo） <br> <br> 點擊率：160</p><p>你有無發明星夢?</p><p>發明星夢唔同發白日夢，太造作只會笑大人個嘴。究竟少女們心目中嘅明星係邊個？你又有無發明星夢？玩玩以下心理測驗啦。</p><p>1.出街，鍾意乜裝扮？<br> T-Shirt、牛仔褲→2<br> 貼身閃石BlingBling衫→3<br> <br> 2.最欣賞邊個明星?<br> 陳奕迅→3<br> 張國榮→4<br> <br> 3.多唔多朋友?<br> 三兩個，無知己→6<br> 相識滿天下→5<br> <br> 4.覺得𠵱家啲歌星表現如何？<br> 不知所謂，我唱得好過佢哋。→5<br> 一般，不過不失。→6<br> <br> 5.有無健身、控制食量?<br> 定期做運動，唔會鬆懈→8<br> 準量保持健康，有時會開懷大嚼→7<br> <br> 6.被攻擊，你會點反應？<br> 十倍力量還擊→8<br> 當耳邊風，不屑一顧→7<br> <br> 7.鍾意乜顏色？<br> 白色→9<br> 金色→10<br> <br> 8.唱K鍾意唱乜歌?<br> 失戀K歌→9<br> 勁歌熱舞→11<br> <br> 9.搭港鐵，習慣企邊個位置？<br> 挨喺車門兩側→10<br> 企車廂中間→12<br> <br> 10.你有無異性緣？<br> 不乏異性朋友→15<br> 異性見到我，會掉頭走→11<br> <br> 11.對目前生活感覺如何?<br> 安穩但缺乏刺激→13<br> 非常豐富充實→12<br> <br> 12.你鍾意邊類型電影?<br> 激戰連場警匪片→13<br> 壯志驕陽勵志片→14<br> <br> 13.朋友突然喺你屋企門口出現，你會點？<br> 立刻裝扮，梳好頭先開門→15<br> 欣然開門接待→14<br> <br> 14.喺街有人請你一齊影相，你會點？<br> 樂意答應→B<br> 立刻拒絕→D<br> <br> 15.你點樣睇人哋嘅批評？<br> 無人欣賞我，佢哋無品味→A<br> 從批評聲中學習，希望為人接受→C</p><p>分析</p><p>A.覺得自己與別不同，喪發明星夢，堅信自己懷才不遇。<br> <br> B.渴望成名，希望由平民變成大眾焦點，被全世界認同。<br> <br> C.雖然嚮往明星生活，但為人腳踏實地，明星夢只是遙遠夢想。<br> <br> D.對明星充滿好奇，但只是慾望投射嘅對象，名氣對你唔重要。</p><p>分析D</p><p>麥當娜睇到港男艷照，反應極大：「嘩！發生乜嘢事呀？實在太騎呢啦，好驚呀。心目中嘅型男只有木村。」</p><p>分析B</p><p>阿雅勁笑：「我好佩服YouTube啲猛男咁有勇氣，不過我真係頂唔順，我都係鍾意棒棒堂嗰類可愛男仔。」</p><p>分析C
</p><p>May話：「黐線！明星要好似盧廣仲咁自自然然，佢哋太過作狀啦，睇見都唔多開胃。」</p></body></html>