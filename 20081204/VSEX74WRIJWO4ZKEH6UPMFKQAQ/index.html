<html><header><meta charset="utf-8"><title>轆Book：<br>追女仔　入屯門免泊嘆番餐</title></header><body><h1>轆Book：<br>追女仔　入屯門免泊嘆番餐</h1><p>金融海嘯，人人身家大縮水，外出食飯就更加要諗過度過，正所謂慳得一蚊得一蚊。車主出街，就更加要愁部車泊邊度使多幾個錢，今日精挑細選幾個好食點，食浪漫又好、食溫馨都好，都可以唔憂泊車，慳番停車場同咪錶錢咪可以再食豪啲囉！<br><br>記者：梁美甜<br>攝影：譚盈傑<br>模特兒：珊、Edmond（TheGroup）</p><p>入私竇──$376晚餐任泊</p><p>追女仔點都要使啲錢，揸住部零分貝噪音嘅Teana接女友已經攞足印象分，點解？Teana有名你叫「天籟」，車廂豪華，坐得夠舒服，加上車身配以大量隔音物料，2.5公升V6CVTC引擎，環保又慳油，外界噪音一粒都走唔到入嚟，名副其實二人世界。沿青山公路踩入屯門，沿海大直路，海景煞食，感覺開揚又舒服，由青山公路轉入青龍路即見隱密私竇嘉仙奴，20多個免費車位，昏黃燈光，情調一流，午餐幾十蚊起有交易，晚餐散叫或自選套餐，更有高質素自助餐，而且價錢夠抵，每位$158，仲送自助沙津及甜品吧，食物水準不俗，頭盤有鵝肝田螺任食，大大份羊鞍、西冷牛尾豬仔骨，海鮮更有美國藍貝、龍脷帶子等，款款即叫即做，誠意贏晒。地方隱密食物有水準，情調一流兼免費泊車，絕對係冧女筍點。</p><p>情侶情調使費</p><p>二人晚餐　$276<br> 紅酒　$100（$400免開瓶費）<br> 浪漫情調　Free<br> 共　$376（人均$188）</p><p>嘉仙奴意大利餐廳</p><p>地址：屯門青山公路17咪半蟠龍半島87號地下高層（黃金海岸二期旁）<br> 消費：平均約$150<br> 泊車：備有20多個車位供顧客免費停車<br> 電話：24512099</p><p>夫妻慳玩──$50泊3粒鐘</p><p>昇華到老夫老妻又如何，當然要慳錢，咁都要食飯㗎，最啱就係揀多元化大型商場開餐，環境舒適最緊要，鑽石山荷里活廣場相信係唔錯選擇，事關場內食肆商舖消費經濟，兼有多種優惠同免費泊車。飯前睇場戲，食肆選擇又多，食完飯仲可以逛吓超市入貨，又或者各自各精采，老婆買衫老公睇家電都得。12月6日起於場內任何一間時裝店消費$50就可以Free泊3個鐘，7日起仲可以憑場內時裝店發票換卡士汽車美容之A+納米霧化消毒服務一次，簡單而言，淨係食個飯都可以免費泊3粒鐘，咩都唔食齋睇場戲都可以憑票尾Free泊2個鐘㗎！</p><p>注意：一般於場內消費滿$200即可免費停泊3小時；6/12-4/1於場內時裝店消費滿$50即有3小時免費泊車；8/12-15/1出示大新或豐明信用卡，毋須消費都Free足3個鐘，盞！（查詢：21188791）</p><p>其他慳泊場</p><p>圓方─$180免3粒鐘<br> 消費滿$180或以上，即可享3小時免費泊車優惠；消費滿$400或以上，可享有4小時免費泊車優惠。（查詢：27355234）<br> <br> 海港城─$200免２粒鐘<br> 任何商戶消費滿$200或以上即可享有2小時免費泊車。（查詢：21188666）<br> <br> MegaBox─$100免2粒鐘<br> 即日至12月31日內，平日10:00am時後消費之單一機印收據$100或以上即有2小時免費泊車，$150或以上則有3小時。周末及假期12:00nn或之前入閘，毋須消費都有3小時免費停泊。（查詢：29893000）<br> <br> apm─$300免三小時<br> 即日至09年1月31日，一至五10:00am至2:00am入車，消費滿$300有3小時免費泊車優惠，周日及假期消費滿$100即有1小時，滿$200則有2小時。（查詢：22670500）<br> <br> 時代廣場─$200免三小時<br> 即日至12月31日消費滿$200或以上，平日一至五有3小時免費，六、日則有2小時免費。（查詢：21188900）</p><p>NissanTeanaDeluxe規格</p><p>引擎：2,495ccV6CVTC<br> 售價：$283,800<br> 查詢：合誠汽車（28035333）</p></body></html>