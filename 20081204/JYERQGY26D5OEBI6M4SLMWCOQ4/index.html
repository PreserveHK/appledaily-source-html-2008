<html><header><meta charset="utf-8"><title>短加長減司機讚 - 左丁山</title></header><body><h1>短加長減司機讚 - 左丁山</h1><p>的士調整收費自星期日開始。沙田陳太有急事來往沙田與中環，經八號幹線與西隧，來回時間只需四十五分鐘，十分快捷。唔計隧道費，車資三百○三元，實付二百三十九元，折扣21%，沙田陳太覺得慳番唔少。<br> 左丁山就由東區坐的士到中環，車資係五十二元，但要畀五十七，畀多咗9.6%，於是領悟到短加長減嘅道理。左丁山睇清楚個的士收費牌，發覺的士費一路去到八十六元之後，先至開始有得減。於是對司機講：「你哋港島司機就發咯，短加即係益晒你哋，港島地區細，的士費多數係頂多五六十蚊，幾時先至會去到八十六蚊呀？」司機騎騎笑咁話：「做短程係收入多咗嘅。坐的士由中環去到柴灣，就會超過九十蚊嘞，否則多數係三十幾至五十蚊上落，益到我哋嘅。」<br> 後來左丁山又坐的士過海去大圍，百幾蚊車資，有折扣噃，感覺良好。問司機：「乜有人鬧新收費制度唔好嘅？你自己短加長減對你有益還是有害？」司機大聲回答：「梗係好啦。話畀你知，我認為，嗱，係我講嘅，只有三種人反對同大鬧短加長減，就係（一）完全唔知乜嘢一回事嘅人，好似一啲電台節目主持人，（二）八折黨，畀我哋搶番一啲生意，條氣唔順，（三）一啲司機故意唱淡，驚無良車主乘機加租。」<br> 呢位司機講嘢都幾直接，原來佢專做荃灣葵青區生意，做短程客多，因偶然接咗一位乘客到中環，跟住又接到左丁山去大圍，故此自認有運，非常高興，猛咁讚短加長減係好主意，對一啲媒體痛罵政府，不以為然，直情認為此項新收費乃政府德政。</p><p>公共政策無論益到邊個，總係有人不滿嘅，綠的士反應最激烈。其實香港地方細，以前嘅鄉村地方已出現不少摩登樓房，政府仍然維持紅的、綠的，已無理由，不如一了百了，將綠的取消，現有綠的全部改為紅的，如果話紅綠的士牌照價值有別，咁咪依照補地價咁樣，要綠的車主補回紅的嘅牌價差額囉，庫房可以收多一筆錢㖭。</p></body></html>