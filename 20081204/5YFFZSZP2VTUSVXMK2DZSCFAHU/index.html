<html><header><meta charset="utf-8"><title>轆Book：<br>十零萬盒家歡　月供$3,000有找</title></header><body><h1>轆Book：<br>十零萬盒家歡　月供$3,000有找</h1><p>呢幾年賣到開巷嘅方盒之王bB，市道唔好但二手價仍然企硬，若然家中老爺房車年事已高，無心無力個款又Out，其實仲有好多平玩實用嘅選擇。今日就精選咗兩款二手1.5方盒車，十幾萬有交易，最平月供三千有找，即時交車同出牌，絕對趕得切同屋企人出街食聖誕大餐。<br><br>記者：徐影龍<br>攝影：王文忠<br>Model：Miho@StageModels</p><p>齊料Mobilio最抵玩
</p><p>對比日產Cube，呢架二手HondaMobilio最煞食係一個字：抵！05年製造同登記，只得三年車齡，但足足平Cube四萬幾蚊，月供都只係$2,900，對預算唔多又想換車嘅人嚟講，呢點相信最吸引。當然，Mobilio都唔係省油嘅燈咁簡單，車櫳闊落度比Cube更高，細細架車居然擺得落三排座位，6、7個人齊齊出街都得，只係對1.5車嚟講有啲吃力啫。<br> 再講闊落，中排及尾排跟番潮流，瞓低晒後令尾廂空間激增，擺兩三架單車都無問題，坐多啲人又或擺多啲嘢，悉隨尊便，夠靈活，要嚟做公司車都好啱使。再讚係雙趟門設計，雖然係手動式而非電趟門咁豪華，不過一樣咁方便，不但人多時毋須排隊等落車，亦唔使開大道門時，會驚撞到街邊欄杆咁麻煩，老人家或小朋友上落當然更方便。&#13;</p><p>要彈：</p><p>只得三年車，絨Seat出奇地偏舊同偏黃，相信出車人士要預番錢換皮椅喇。</p><p>九龍灣Lucia：「我鍾意尾廂夠大，一家人去超市、IKEA掃貨唔使就住就住，車身體積細亦好啱女仔揸。」
</p><p>HondaMobilio　規格表</p><p>引擎：1,496c.c.直4<br> 馬力：110hp/5800rpm<br> 製造/登記年份：05年<br> 手數：香港0手（未出牌）<br> 里數：14,752km<br> 設備：雙趟門、雙氣袋<br> 售價：$135,000<br> 月供：約$2,936（首期一成，供款48期）</p><p>二手Cube新車一樣</p><p>日產Cube名氣算拍得住豐田bB，好多車迷唔多鍾意新bB偏圓嘅設計，無晒方匣子過癮味道。呢架08年Cube依然四方，只略帶少少圓邊。其實方盒設計並非得個樣，少咗立體線條，令車櫳更闊落實用，我就試過坐流線嘅四門房車，基本上前排頂頭，坐後排又好易撼到後尾枕，好睇唔好食。Cube就唔同，身高6呎坐落去依然大把頭頂空間，無咁大壓迫感，揸起上嚟都醒神啲。<br> 最吸引係雖然屬日本運過嚟嘅二手車，但行車里數只得238km，根本就係新車當二手車賣，所以由車身到內櫳非常新淨企理，仲要落齊型仔大包圍、合金軨同送埋Keyless無匙系統，18萬唔使買架08新車，絕對係我出車首選。&#13;</p><p>要彈：</p><p>無天窗。最慘係你肯花萬幾二萬蚊改裝，都未必有車房幫你搞到，以一架潮車嚟講，呢點真係好失敗。</p><p>Luke：「Cube夠闊落，一家大細出街都夠用。架車內外都好新淨，仲有埋合金軨，出車乜都唔使加。」</p><p>NissanCube　規格表</p><p>引擎：1,498c.c.直4	<br> 馬力：98hp/5,600rpm<br> 製造/登記年份：08年	<br> 手數：0手（未出牌）<br> 里數：238km	<br> 設備：大包圍、Keyless<br> 售價：$178,000<br> 月供：約$3,870（首期一成，供款48期）</p><p>查詢：大昌行易手車（22621118）</p></body></html>