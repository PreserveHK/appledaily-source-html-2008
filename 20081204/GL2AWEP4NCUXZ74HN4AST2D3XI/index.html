<html><header><meta charset="utf-8"><title>本報記者西班牙直擊<br>N97手機溝電腦　追諾後</title></header><body><h1>本報記者西班牙直擊<br>N97手機溝電腦　追諾後</h1><p>講波佬成日話心理素質好重要，落後緊嘅最後1分鐘都要追！今次Nokia喺歐洲足球班霸巴塞隆拿舉行N97發佈，雖有人話佢貌似G1，但照引過千人朝拜；內置Laptop咁猛嘅32GB容量、Touch技術同無線上網，想追落後再反勝，唔難！<br><br>記者、攝影：陳國輝</p><p>㗎仔炮製滑翔Look</p><p>無論係邊一科日牌潮物，總之經㗎仔對手掂過或者摸過，香港人都照樣話Buy！可能就係想食住呢個勢，所以N97亦由一名日籍設計師──EGUCHISHUNJIRO操刀；據講呢位仁兄一直有份參與NSeries工作，今次開發N97，設計靈感仍源自飛機滑翔嘅感覺，因此推起鍵盤時屏幕會微微彎起，除咗外形睇得，仲好方便雙手打字咁話！實地試玩，打字時真係好打又唔跣手，諾記果然有料到。<br> 但話時話，第一眼望見N97有無啲似曾相識嘅感覺？冇錯！之咪係講GoogleG1囉！雖然設計概念相近，但小記即場拎起咗質感與外形都好似嘅樣辦機試玩，推蓋及閂蓋手感唔錯，而且機側和鉸位亦採用金屬物料製造，相比G1嚟講，話唔定質感更靚。</p><p>捽指介面一開六</p><p>雖然外形相似，但內涵完全唔同，N97係採用SymbianOS及第五代S60介面，簡單啲講，即係用手指玩Touch咁解！同剛推出嘅N5800相比，N97玩得仲徹底，尤其主頁上佢刻意分成幾款Items，用來分別處理聽歌、收發E-mail、編輯電話簿同埋記錄日程等，用手指捽來捽去，仲可以幫Items換位，睇落有啲似Widgets的變奏版。</p><p>工程機三分鐘即Hang</p><p>成個Trip最遺憾，係冇機會親手試玩「真」N97！齋睇現場幾十人圍觀已經嚇親，加上全場僅兩部工程機，並有職員把關，逼爆情況，仲以為美斯駕到！更搞鬼係呢部「試機」，每示範三分鐘就會Hang，需拆電重新開過，睇嚟想親身感受N97的Power，要等下次喇！</p><p>Profile</p><p>制式：WCDMA及GSM四頻<br> 重量：150g<br> 體積：117.2×55.3×15.9mm<br> 通話時間：320（3G）/400（2G）分鐘<br> 主要功能：S60第五代介面、32GB內置容量、nHD格式3.5吋輕觸屏幕、500萬像素蔡司鏡、支援microSD記憶卡、HSDPA、3行式QWERTY、Wi-Fi</p></body></html>