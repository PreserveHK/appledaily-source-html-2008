<html><header><meta charset="utf-8"><title>心思思重踏《成魔之路》<br>Juno𢱑軟硬幫拖唱新歌</title></header><body><h1>心思思重踏《成魔之路》<br>Juno𢱑軟硬幫拖唱新歌</h1><p>麥浚龍（Juno）近日推出熊貓Tee及帆布袋為四川災民籌款，忙完籌款義賣之後，Juno便要着手為其新單曲《林民龍》作宣傳，今次他便邀請到軟硬、at17等出手合作不同版本，以往Juno曾與林海峰合唱《成魔之路》，對軟硬一口應承合作，Juno表示連自己也始料不及。</p><p>麥浚龍之前曾與草蜢、林海峰以及關淑怡，在音樂上作不同合作，在即將推出的新單曲《林民龍》中，他就邀請到軟硬、at17、青山大樂隊以及Snowman等不同年代的組合合作演繹不同版本。</p><p>12歲已識阿葛</p><p>Juno表示可以有機會與軟硬合作是天大驚喜，因為他從來沒有想過有這一日，他日前接受訪問時說：「之前同阿Jan（林海峰）合作過《成魔之路》，咁我12歲已經識得葛民輝，佢聽到我同阿Jan首歌，又想同我整一首歌合作吓。後嚟我諗不如一請就請軟硬一齊做一首歌，當時我係抱住一半一半嘅心態，因為我知要佢兩個以軟硬嘅身份做嘢唔係咁容易，點知打畀佢兩個就一口答應，我自己都估唔到。」<br> 可以同軟硬合作，Juno指很多人初時也不相信，有些更十分羨慕，他說：「好多人知我同軟硬合作第一個反應就係話『係真唔係呀？』一係就會話『咁都俾你搵到！』所以我會好珍惜呢次機會。」</p><p>阿Jan說話不多</p><p>Juno透露阿Jan與阿葛是兩個性格極端的人，在同一場合與二人相處要有相當的技巧，他說：「首先佢兩個嘅轉數同反應好快，第二就係佢兩個性格好唔同，阿葛好多嘢講，令到氣氛好輕鬆。但係阿Jan就說話唔多，我初時對住佢都好緊張，有時我都唔敢直接打電話畀佢，只會用sms同佢溝通，我發現佢打sms時個人變得有趣好多，反而面對面講嘢就完全唔同。」<br> 此外，Juno於年尾會舉行音樂會，屆時除了有軟硬擔任嘉賓，以往與他合作過的歌手都會出席。<br> 採訪：李珮洳<br> 攝影：黃偉雄<br> 化妝：KhakiofMaeVonMakeup<br> 髮型：EdmondofPrivateiIFC<br> 場地提供：aluminium</p></body></html>