<html><header><meta charset="utf-8"><title>名人第二代傾巢賀20歲<br>唐貝詩生日願望瘦10磅</title></header><body><h1>名人第二代傾巢賀20歲<br>唐貝詩生日願望瘦10磅</h1><p>唐貝詩昨日20歲生日，在大埔開工跳彈床，搵錢至上。前晚唐貝詩的母親則在蘭桂坊開派對為她慶祝生日，廣邀好友出席，包括何超盈及緋聞男友孔樂勤（Eric），但當壽星女談到生日願望時，她除想以一級榮譽畢業、減5至10磅，還想找一個好男仔拍拖，繼續與Eric劃清界線。</p><p>唐貝詩昨日20歲生日，前晚她的母親寇鴻萍在其蘭桂坊開設的Fevar，為她舉行生日派對，更將入場費捐出作四川地震賑災之用。唐貝詩的朋友仔如賭王何鴻燊四房千金何超盈、林建名的子女林孝信和林煒珽、楊海成千金楊嘉明、楊受成兒子楊政龍、郭秀雲兒子錢麒夫等前來恭賀壽星女，她的緋聞男友孔樂勤也有赴會。</p><p>有人留言求婚</p><p>問壽星女的生日願望，她說：「希望成績好啲，可以一級榮譽畢業，想屋企生意好啲，賺多啲錢，同埋自己想減肥，都想減5至10磅。」記者笑她的心底願望會否找一個男友，她說：「心底都想搵一個好男仔做男友，Eric係我朋友，唔係男朋友，之前個ex喺英國。」問有否追求者，她說：「其實喺facebook成日都有好奇怪嘅message，有時向我求婚，不過啲人我都唔識。」
</p><p>開工最大禮物</p><p>超盈身為唐貝詩的死黨，前晚一早到場，她說：「我會送一隻Dior手鈪畀佢，自己𠵱家要去法庭做暑期工，都要好早走，仲要返多個幾月，之後會返英國讀書，都打算讀法律，前日好開心，因為贏咗官司。」<br> 此外，唐貝詩昨日正日生日，在大埔超級城開工，大玩體操推廣奧運，她說：「今日最開心，收到最大禮物係有工開，嚟緊呢個禮拜都好忙，已經簽咗6個活動出席。」<br> 採訪：LawWaiMan、EricLam<br> 攝影：MatthewLam、RickyIp</p></body></html>