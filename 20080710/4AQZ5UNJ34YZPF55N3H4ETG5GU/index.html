<html><header><meta charset="utf-8"><title>從紅白二事搵商機<br>馮仁昭四圍超：軒仔做殯儀之星預訂大棺 - 馮仁昭</title></header><body><h1>從紅白二事搵商機<br>馮仁昭四圍超：軒仔做殯儀之星預訂大棺 - 馮仁昭</h1><p>張敬軒前晚以傑少選舉之星身份，到九龍灣展貿中心出席「香港傑出少年選舉」，佢負責頒獎畀得獎學生。問軒仔點樣先算係傑出少年，佢覺得一定要孝順父母、成績好、人品好同有禮貌，至於佢當年合唔合格？軒仔話：「成績就差啲，讀書唔夠叻，特別係數字唔掂，所以𠵱家理財都要阿媽理。」<br> 軒仔最近成為某補習社代言人，佢話言行舉止都要小心啲，以免教壞學生，而親友補習仲可以唔使錢。咁軒仔有冇諗過做傑青？佢坦言：「都想爭取㗎，但做傑青好似要有香港身份證，但我𠵱家係攞住僱傭簽證，所以攞咗身份證先算。」至於想攞傑青定最受歡迎男歌星？軒仔二話不說就揀男歌星，因為唔使身份證。</p><p>獎座陪葬</p><p>另外，軒仔話前排同朋友傾偈，朋友仔竟然講到計劃自己嘅葬禮，軒仔話：「其實紅、白二事都係一門生意，我媽咪都幫人搞紅事，我諗過可以開間公關公司，負責幫人安排紅、白二事，媽咪知道，係佢提議。」軒仔仲百無禁忌講話將來自己副棺木要大啲，方便佢擺啲獎喺隔籬陪葬。</p></body></html>