<html><header><meta charset="utf-8"><title>藝人瘋撲3G潮機　GiGi唔吼<br>黎明電話天王享免費iPhone</title></header><body><h1>藝人瘋撲3G潮機　GiGi唔吼<br>黎明電話天王享免費iPhone</h1><p>萬眾期待由美國蘋果公司推出的iPhone3G手機，明日正式在港公開發售，最初有指每部機只售1,000多港元，引起全球騷動，不過現時香港的行貨入場費並不便宜，代理商和記旗下的3香港推出的iPhone3G機價連綑綁月費，最少要花近8,000元才能率先擁有這部潮物。</p><p>娛樂圈一班潮人兼追捧新科技電話的明星如黎明、麥浚龍（Juno）、徐濠縈及陳志雲等，也對這部潮物蠢蠢欲動，希望第一時間擁有。其中黎明自93年起為和記拍攝手機廣告，雙方關係良好，他已獲電訊公司答允送贈數部iPhone3G，女友樂基兒相信也因而受惠。不過也有圈中人包括梁詠琪（GiGi）、薛凱琪及黃偉文等大唱反調，表示對這部全球熱捧的iPhone3G沒興趣。採訪：林妃</p><p>喜一機走天涯</p><p>黎明：我𠵱家都用緊2G嘅iPhone，除咗外形好睇同夠薄之外，最方便係可以收e-mail，阿Mark（雷頌德）成日會e-mail衞蘭同衞詩啲歌嘅demo畀我，咁我喺外地可以即刻download嚟聽。另外睇相又可以拉闊拉大嚟睇，像真度又高，影相都好靚。至於3G嘅iPhone，有電訊公司會送幾部畀我，我希望呢款iPhone上網可以更加快，部機又可以帶去美國、韓國同日本用，一機走天涯，相當方便。</p><p>《必買iPhone3G》<br>繼續挑戰蘋果</p><p>徐濠縈：我之前用5,000幾蚊買咗部2G嘅iPhone，不過用了一陣就壞咗，最慘就係電話啲歌乜都冇晒，reset都唔得，不過我唔會灰心，我會再買佢個3G行貨版，不過要等佢價錢回落先，第二、三水先會買，始終電子嘢等佢穩定先買，因為自己一直係PC人，想繼續挑戰蘋果，始終佢功能集於一身。</p><p>方便潮遊日本</p><p>Juno：之前2G嘅iPhone一出，我有個美國朋友已經送咗畀我，但係我用咗一陣就冇用，因為我唔慣冇keypad嘅電話，好易成日㩒錯掣。今次我想買3G機最主要原因係我成日去日本，咁就唔使換電話，我會揀黑色。不過我要考慮價錢，因為今次呢部機係sell震撼價平，如果超過7,000蚊就要考慮一下先。</p><p>孖寶同揀白色</p><p>Donald：我𠵱家有兩部電話，其中一部係iPhone，我已經託人幫我訂最新嗰部3G，會買白色。我𠵱家呢部係水貨，有時要upgrade一啲程式可能會死機，所以我好想要3G呢部。而且3G又可以隨時上到網，方便我有時喺街都可以check到e-mail，最大好處係去日本唔使換機。<br> <br> 少爺占：我都叫咗人幫我訂白色，其實我一向都唔追新機，之前都冇用iPhone，但Apple其他產品我都有用，今次呢部3G有得打電話又可以上網同當iPod，真係好方便。</p><p>多用途機啱用</p><p>古天樂：蘋果iPhone嘅2G電話我已經有一部，因為3G去日本可以用到，所以我都買番一部，不過𠵱家香港只出得500部，未必可以即時買到，我可能叫朋友幫我喺外地買，其實電話係潮流嘢，真係好難追得貼，不過蘋果iPhone嘅3G係一部多用途手機，幾啱我用。</p><p>軟件多夠得意</p><p>陳志雲：我用咗iPhone（2G）都有一段時間，佢有好多小玩意軟件可以download，我覺得幾得意。嚟緊出新一代iPhone（3G）我都會買，已經一早託朋友幫我訂。</p><p>《唔買iPhone3G》<br>嫌TouchScreen麻煩</p><p>黃偉文：我對佢冇feel，因為自己用慣咗另一個牌子，已經用慣用熟操作介面，個理論等於用緊PC同Mac機，所以唔會轉，之前已經喺朋友手上用過touchscreen手機，覺得好麻煩，相信我會亂咁mistouch。而且我唔覺得iPhone特別靚仔同醜樣，其實手機近七至八年嚟已經喺設計上冇特別突破，總知唔覺得佢視覺上肉酸。不過如果好好功能，7,000幾蚊都唔算貴，我用緊嗰部都要呢個價。</p><p>學操作System費時</p><p>黎堅惠：之前已經玩過朋友嘅iPhone，少少難用，太sensitive，尤其係我啲有小朋友嘅媽咪，加上iPhone係另一個system，要由頭學過嘅話，又要投資過時間。不過Apple出嘅產品，強項永遠都係靚，潮物一定貴，係要飲頭啖湯嘅，就要畀一個溢價。</p><p>綑綁上台唔平</p><p>梁詠琪：目前我已經擁有一部iPhone2G電話啦！我覺得2G手機嘅功能已經足夠我用，冇必要再花錢去買3G，加上𠵱家喺香港買3G一定要上台，計埋上台價，其實架機唔平。我之前買iPhone2G主要係攞嚟聽歌。</p><p>靜心等待口碑</p><p>何韻詩：暫時我未有打算買，因為𠵱家用緊嘅手機功能都OK，至於代表潮流嘅iPhone3G，等推出之後聽吓口碑再決定買唔買。</p><p>唔崇尚新科技</p><p>薛凱琪：我知iPhone有3G新電話，呢排身邊好多朋友都提過，但我唔太崇尚新科技，冇乜呢方面嘅觸覺，通常都係朋友試過，睇吓好唔好自己先決定買唔買，所以冇特別搶購。同埋上次我出席Nokia活動，廣告商送咗兩部電話畀我，有排用啦。</p></body></html>