<html><header><meta charset="utf-8"><title>高油價後果 - 左丁山</title></header><body><h1>高油價後果 - 左丁山</h1><p>油價如果繼續升，理應刺激其他能源嘅開發，與石油競爭。但係現代社會有好多制約條件（constraints），令到在理論上可以做得到嘅事情，變成不可能。譬如美國倚賴太多外國石油進口，點解唔在國內生產多啲？理由係環保，不能破壞環境（洛磯山脈與阿拉斯加）及海洋生態（佛羅里達州及加州海岸）；核能發電產生最少排放效果，不倚賴石油，點解唔增加核子發電廠？理由係意識形態，自六十年代興起之反核理念，至今不衰。點解唔多用再生能源？理由係再生能源）太陽能、風力發電、生物燃料（所佔嘅能源份量太小，相對於煤炭與石油，只係水塘內之幾桶水。況且生物燃料乙醇投產幾年之後，已經刺激糧食價格急升，變成富翁揸車之環保樂趣建築於貧窮國家嘅窮人糧食上，另外，移植玉米，提煉乙醇之整個過程，並不完全環保，降低不了碳排放！<br> 聯合國提出報告，油價升，糧價升（因為發展乙醇），最後會摧毀地球森林（因為要燒樹林拓展耕地），最後摧毀人類，講得幾嚇人。但係同時又有一單新聞（《金融時報》七月十四日），青島發生青藻風波，累中國解放軍日夜清場，確保奧運風帆賽可以順利進行，青藻繁殖力極大，兩三日可以增加一倍，一啲研究藻類嘅專家發現，藻可以用作生物燃料，可專門培養，且用之不竭，如果科技追得上嘅話，青藻紅藻在指定地區內培養，會成為再生能源。之不過，在藻類太盛之海面，海洋微生物缺乏空氣，全部滅亡，到時點樣影響海洋生態，還在研究階段，睇嚟攻讀海洋生物學、海洋環境工程嘅學生，應有前途！<br> 油價未高到摧毀人類之前，可能先摧毀全球化。油價高昂，貨船運費容易變成妹仔大過主人婆，一條船嘅貨物，價值唔夠柴油費咁高，運輸費太高就會降低國際貿易要求，例如加州工人做波鞋，人工貴過溫州好多，但一對波鞋自溫州運到加州零售店，會貴過加州之做鞋成本。後果就係名牌鞋不如就在市場所在地製造，不再將訂單送往中國，內銷市場重要過外銷市場，大家向內望，忘卻全球化。</p></body></html>