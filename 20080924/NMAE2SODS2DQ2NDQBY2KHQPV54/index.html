<html><header><meta charset="utf-8"><title>6.3FPS喪㩒90張　影到啪啪聲！
</title></header><body><h1>6.3FPS喪㩒90張　影到啪啪聲！
</h1><p>最近新數碼相機密密出，日前Canon就搞咗個CanonEnjoyPhoto產品發佈會，晒冷式介紹最新數碼相機及打印機，雖然未見有5DMarkII，不過其中EOS50D及G10兩系新機經已極之矚目，50D貴為中級D-SLR，擁有同級最高1,510萬解像素，另備有超高ISO12,800感光度，而Prosumer旗艦級G10機身極盡心思，令人大為讚賞，雙機拍住上，相信又會掀起換機潮。<br><br>記者：計福合<br>攝影：陳陶鈞</p><p>ISO12,800超高感光</p><p>愛玩單鏡數碼相機，主因係貪佢爽，50D能以每秒6.3張高速連拍，講嘅係用盡1,510萬像素，若果配合讀寫快見稱嘅UDMACF卡，更可一氣過連拍90張JPEG，相當驚人！<br> 配合高質素CMOS，50D提供由ISO100至12,800超寬感光度，拍攝夜景自然更輕鬆，再加上高速連拍，更容易捕捉到快速移動景物。今次50D更用上新一代數碼影像處理器DIGIC4，對減低相片微粒更得心應手，而能以14-bit影像處理，顏色處理更為逼真，同時更加入臉孔偵測自動對焦、自動亮度優化及RAW/sRAW1/sRAW2模式選擇。</p><p>EOS50D</p><p>感光元件：1,510萬像素CMOS<br> 快門速度：1/8000至1/60秒<br> ISO：100-12,800<br> 體積：145.5×107.8×73.5mm<br> 重量：730g<br> LCD：3吋<br> 記憶卡：TypeI/IICF<br> 電源：專用鋰電</p><p>加速30%扮D-SLR</p><p>PowerShotG系列名頭響噹噹！今次新機G10亦會配搭DIGIC4數碼影像處理器，除咗可以提升相片質素外，同時更可以將整體效能提升30%以上，幾可媲美D-SLR嘅拍攝速度！<br> 最令人欣賞仲係機身設計，機頂右邊設有雙層轉盤，上層可選拍攝模式，而下層就感光度，免卻要從Menu層層選擇嘅麻煩，而右邊更可設定曝光補償，由+2到-2相當方便。G10終於有28mm廣角鏡，好多用家都話等咗好耐喇！而光學變焦就有5倍，唔算好高。特別功能包括有MotionDetection、智能感光、自動優化及1cm微距等。</p><p>PowerShotG10</p><p>感光元件：1,470萬像素CCD<br> 光學變焦：5倍<br> ISO：80-1,600<br> 體積：109.1×77.7×45.9mm<br> 重量：350g<br> LCD：3吋<br> 記憶卡：SD/SDHC/MMC<br> 電源：專用鋰電<br> </p><p>DC　新機晒冷<br>IXUS終於「手動」</p><p>980IS係首部具備手動拍攝嘅IXUS，1,470萬像素CCD、具3.7倍光學變焦及光學防震功能；機身基本有黑、銀兩色；為慶祝1億部IXUS推出，更會推出火紅特別版。
</p><p>6×大炮薄機</p><p>兩部最新嘅PowerShotA2000IS及A1000IS均使用1,000萬像素CCD，比上一代更為輕薄。A2000IS提供有6倍光學變焦，而A1000IS則是4倍，同樣具備追臉智能對焦。</p><p>卡娃兒「粉」機
</p><p>外形同顏色都相當可愛嘅E1，有白、粉紅及粉藍三色，基本規格為1,000萬像素，4倍光學變焦，2.5吋芒。</p><p>Printer　專打金銀專色</p><p>新機SELPHYES3可配搭新出金色及銀色打印色帶，打印出閃爍金色及銀色相框圖案，對重要及值得紀念一刻最為配襯！</p><p>查詢：Canon（31912333）
</p></body></html>