<html><header><meta charset="utf-8"><title>雷曼之後 - 左丁山</title></header><body><h1>雷曼之後 - 左丁山</h1><p>雷曼申請破產，後遺症多多，北美雷曼已經賣咗畀巴克萊，九千名員工仍然有工做，但入行冇幾耐嘅已經炒咗魷魚，冇乜希望重返公司。芝加哥大學經濟系畢業生小B去年唔跟同學去紐約搵工，返咗香港做小記者，薪酬少得可憐，與同學冇得比，親戚戥佢唔抵。最近小B決定回多倫多探親，想順道到紐約一遊，諗住十幾名同學在曼赫頓，住在邊個屋企都可以慳番酒店費，點知一經電郵聯絡，同學全部話佢哋已經執緊包袱返鄉下，離開華爾街投資銀行咯，小B十月份去到紐約，唔會見到佢哋。小B大失所望之餘，收到父親來郵，寥寥數語：「多謝上帝，你不在華爾街工作！」話就係咁講，不過以小記者嘅人工，去紐約冇朋友招呼住宿，都幾頭痕㗎。<br> 北美雷曼被巴克萊收購，亞洲雷曼傳聞會被野村收購，原本僱員可以鬆一口氣，唔使失業。至於雷曼發行嘅迷你債券，買家使唔使負責呢？仍是一個謎，迷你債券持有人未必得到賠償。老實講，雷曼名氣大，有信貸評級，一年前邊個敢話雷曼唔掂呀，中招者好難話當時受蒙蔽嘅，銀行職員推銷雷曼迷你債券時，如果話雷曼冇風險，應係出自真心。左丁山去年睇報紙廣告，仔細研究一番，幾乎想話認購，後來唔買，純粹因為手頭現金有其他用途，而唔係叻到知道雷曼將來會好唔掂。<br> 天下之事，瞬息萬變，一間一百五十八年嘅老字號，歷經風浪，卒之倒下，直至九月八號都無人相信。最弊聯儲局曾經背書貝爾斯登拯救房利美、房地美，令市場，特別係雷曼總裁富爾德，錯誤認為到咗最後關頭，都會出手相救。於是富爾德決定玩占士甸式開快車衝懸崖遊戲，邊個早停車就邊個輸，結局係聯儲局最後唔同佢玩，富爾德揸住架雷曼跑車就咁衝出懸崖飛墮三千尺。事後好多檢討，指責雷曼董事局根本唔知做緊乜，對旗下產品之複雜性及風險性完全不了解。董事多數係老人家，點識得數學博士先至睇得明嘅衍生工具方程式吖，總之平時有錢賺佢哋就唔會問，到出咗事，識都冇用咯。柯清輝最可愛，佢話睇唔明次按債券條文，所以恒生銀行唔買，老實人於是避過一劫。</p></body></html>