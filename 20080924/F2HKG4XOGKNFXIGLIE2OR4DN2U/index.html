<html><header><meta charset="utf-8"><title>中環在線：<br>大孖沙齊增持　郭氏兄弟豪撈新地 - 李華華</title></header><body><h1>中環在線：<br>大孖沙齊增持　郭氏兄弟豪撈新地 - 李華華</h1><p>上市公司股價係咁插，中央都出手救市啦，香港嘅大孖沙上個禮拜見水浸眼眉，亦紛紛出手自救，新地（016）郭氏兄弟、東亞（023）李國寶、嘉華（173）呂志和同鷹君（041）羅嘉瑞，分別增持自己公司股份。</p><p>呂志和頻掃貨</p><p>出招最密嘅，要數呂志和，中秋節補假一過，佢就即時出手，仲係連續4日入市，合共揼咗1400幾萬港銀。不過出手密唔代表出手豪，郭氏兄弟加埋阿媽鄺肖卿，臨近上周末透過家族信託基金，兩度增持新地，仲係一出就係重手，共涉資近8000萬港銀，係上面提過嘅大孖沙中最豪嘅，所以話呢，兄弟齊心自然好辦事。<br> 郭氏兄弟出手除咗係托股價，換個角度講，可以話係趁低吸納，始終間公司值幾錢，做老闆嘅最清楚。<br> 咁郭氏兄弟喺呢方面可以話係明燈，因為佢哋每次出手，都幾近撈底之時。02年郭氏兄弟買新地，初時越買越跌，但到第二年，佢哋已經贏凸，今次佢哋增持，可以話係派定心丸畀股東，至於今次佢哋跟唔跟得過呢？自己諗吓喇。<br> 大孖沙明燈仲有一個，就係超人李嘉誠，超人出得手，又點會中空寶呢？佢過往多次出手，包括02年及03年，都分別增持長實（001）及和黃（013）兼有斬獲，不過發生金融海嘯至今，都仲未見超人出手，唔通佢覺得仲未到底？</p><p>大孖沙上周增持情況</p><p>大孖沙名單：新地郭氏兄弟<br> 增持次數：2　共涉資：7921.9萬元<br> <br> 大孖沙名單：東亞李國寶<br> 增持次數：3　共涉資：2116.1萬元<br> <br> 大孖沙名單：鷹君羅嘉瑞<br> 增持次數：1　共涉資：1682.7萬元<br> <br> 大孖沙名單：嘉華呂志和<br> 增持次數：4　共涉資：1421.4萬元<br> <br> 資料來源：港交所</p></body></html>