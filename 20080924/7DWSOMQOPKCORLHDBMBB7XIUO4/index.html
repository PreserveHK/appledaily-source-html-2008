<html><header><meta charset="utf-8"><title>轆Book×食字號：釣‧高來烤</title></header><body><h1>轆Book×食字號：釣‧高來烤</h1><p>中秋過後，天氣漸漸變凉，一隻二隻燒烤叉已經蠢蠢欲動。正在計劃去郊外BBQ的家庭，現在一定最頭痕。既怕無啖好食，個個燒烤場食來食去都係腸仔雜丸；又或者怕沒甚好玩的悶場悶親班百厭星。計我話，玩還玩要玩得醒目啲先！一家大細揸車搵食，點可以又去普通燒烤場，浪費珍貴的假期。一於介紹兩個特色燒烤場畀大家，包你有得釣、有得高（球）仲有得BBQ！<br><br>記者：王震遠、黎頌詩<br>攝影：陳細權、王文忠<br>Model：Dick'sfamily&amp;Andy'sfamily</p><p>全車個個嘆</p><p>今天這搵食之旅由新界東將軍澳出發，直踩新界最西部的白泥，橫跨整個九龍半島，第一段車程已花上一小時，在彈丸般的香港，已經算是大長途。加上Dick和Andy帶同一家大小，一行七人，小朋友個個無時停。如此組合，選用的座駕最重要是車廂夠寬敞，坐任何位置都無抗議。而坐足七人跑長途，慳油又好力一樣是必要條件，不時「腳軟」就太掃興啦！於是，我們安排了Mazda8擔當今次任務，而且仲係頂級G版，主要多咗原廠皮椅同10個氣袋。作為Mazda車系中的高級豪華車款，Mazda8G的設備足以叫人刮目相看。內櫳極為闊落，中排有超舒適獨立大班椅之餘，後排亦可保持相當的空間，開長途車才發現座椅的重要，Andy大讚車上座椅柔軟得像家中的沙發。想不到小朋友都好識嘆，帶備卡通DVD，一上車就嚷着要開畫。多得前排椅背上的雙屏幕，三個小嘩鬼排排坐在拼在一起的兩張大班椅上，看得津津有味，大人們也難得耳根清靜。
</p><p>身手敏捷「大隻佬」</p><p>安頓好小朋友，係時候驅車出發，先爬長斜路出將軍澳隧道，雖然車令人感覺有點重，但力量源源不絕，毫無吃力之感。出隧道，我們選走繞道經西九往荃灣，此段路汽車流量及彎位都較龍翔道少，行車相對舒適。一路上Mazda8G表現靈活，讓人忘了它身形巨大。事實上，光看外觀，你無法想像Mazda8G的「胸襟廣闊」，極流麗的線條令它看起來沒有一般巨型七人車的笨拙感。別被騙倒，轉彎時遇上大車，一定要刻意加大行車弧度。當然很快便適應下來，輕鬆駕馭讓你有心情欣賞窗前風景。不久，大欖隧道就在眼前，最搶視線的是價錢牌——$28！嘩，好貴！太蠢啦，其實走屯門公路入流浮山路程也差不多，但就省卻隧道費！在流浮山的迴旋處，找到入白泥的小路，單線雙程，行沒多久就要避車，擺明挑戰不算嬌小的Mazda8G。路上一個又一個避車處，扭出扭入，Mazda8G出奇敏捷，漂亮走畢全程！眼見車外大大個魚塘，還沒看完卡通的三小嘩鬼已急不及待，兩邊電趟門一開，就分頭飛撲出去，「我要釣魚！」……</p><p>規格</p><p>引擎：2,260c.c.直4DOHC<br> 馬力：163hp/6,500rpm<br> 扭力：20.7kg-m/3,500rpm<br> 傳動：5前速+/-自動波箱<br> 查詢：MazdaMotor（28931112）</p><p>白泥——自釣自燒魚樂無窮</p><p>可能你經已去慣去熟，但千祈唔好以為白泥只有一個無敵靚景睇日落，睇完日落玩完沙只識得去流浮山嘆海鮮。其實白泥沿路隱藏大大小小漁場。今次主角「樂逍遙漁場」開業四年，位於上白泥村，近上白泥士多，經過門口必會見到大大個Banner。一入「樂逍遙」就見到一個大型淡水魚塘靚景，平日都多釣友出沒，有時釣魚會會租場進行比賽。想玩釣魚須先付$60開竿費，如果無帶魚竿可以用$20租一支，玩足一日。魚塘裏有不同種類的淡水魚，較多釣到鯽魚、鯇魚，全場最難釣係鱔魚，釣唔釣到就要碰運氣。釣魚釣到攰就可以去士多飲支汽水，坐低開爐慢慢BBQ，租爐費$100，多勞多得即釣即燒，滿足感非常大。不過如果無耐性，可以預先電話留座，魚場會先準備燒烤食物，4位起每位$70。</p><p>炭燒鯽魚</p><p>如果不想自己動手，可以加$10由場內專人代燒。用鐵網夾實放在炭火上慢慢燒熟，感覺有點像烤魷魚，經炭火烤過的鯽魚果然份外香。</p><p>清蒸鯽魚</p><p>除了炭燒也可以選擇清蒸，須付處理費$20。會用葱去除魚腥味，遠遠已經聞到香味，比海鮮酒家吃到的魚更重魚味。</p><p>樂逍遙漁場（61725181）<br> 元朗流浮山上白泥村154號</p><p>屯門——「高」朋食乳豬</p><p>高球感覺係達官貴人專利，一向少接觸，不過近年已親民得多。第二站來到高球港，位於屯門龍門路，位置正正在內河碼頭對面，集高爾夫球場和BBQ場於一身。全場設有60條的球道及250個燒烤爐，如想玩BBQ同時打高爾夫球，進場時可購買GolfBBQ套餐，有普通餐、乳豬餐及燒雞餐三種，各個餐根據人數分配食物數量、租借租球杆和使用高爾夫球球道一小時，其後打Golf每小時須付$50。舉6-8人乳豬餐為例，收費$960包一個燒烤爐、乳豬一隻、6磅自選燒烤食品、8罐汽水、1條Golf球道和一支球杆。如果小朋友想玩，可以轉為小孩球杆。唔愛高球，可以選擇租排球或羽毛球。現正值秋天的高球港比較旺場，為免撞正被人包場而摸門釘，Walk-in前還是先打電話留位，咁就萬無一失。</p><p>燒雞（須預訂）每隻$85</p><p>南乳雞採用本地雞醃製到入味後，有埋專人幫手安設在架上，用燒烤爐即時燒烤，可按口味塗上合適蜜糖。</p><p>燒鰻魚（須預訂）每磅$75</p><p>採用本地鰻魚先將其起骨，切塊後用秘製醃料處理。鰻魚魚肉非常厚身，經燒烤後魚皮和肉都很香口，跟日式燒鰻魚很不同，味道特別鮮和香。</p><p>燒大眼雞（須預訂）每條$70</p><p>煨番薯就試得多，煨大眼雞真係第一次試。加入少調味料吊味，將大眼雞用錫紙封好，再放進炭邊煨熟，保留了魚的鮮味。</p><p>高球港（29920399）<br> 屯門第46區龍門路望后石（內河碼頭對面）</p></body></html>