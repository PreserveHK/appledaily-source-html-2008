<html><header><meta charset="utf-8"><title>馮仁昭四圍超：吳家樂老婆早產誕孖仔騰雞 - 馮仁昭</title></header><body><h1>馮仁昭四圍超：吳家樂老婆早產誕孖仔騰雞 - 馮仁昭</h1><p>吳家樂嘅老婆周蕙蕙噚日喺養和醫院生咗對孖仔，實在可喜可賀，噚日家樂仔接受無綫節目《東張西望》訪問，大談再為人父嘅心情。</p><p>想孖仔讀書叻</p><p>原來家樂仔噚日朝同個女玩緊嘅時候，太太突然話作動，於是打電話問過醫生之後，就即刻送佢入院做手術，由於作動時間比預產期早咗啲，所以令到家樂仔有啲雞手鴨腳，但好彩一切順順利利，孖仔各重5磅幾，不過暫時就冇相睇，事關𠵱家孖仔要瞓幾個鐘暖床。<br> 問家樂仔會唔會考慮再要BB，佢就話屋企已經湊夠數可以打麻雀，暫時未有再追嘅打算。家樂仔其後接受本報電話訪問時話：「我對孖仔期望想佢哋將來讀好啲書，始終我自己唔係讀書材料，行行都出狀元，佢哋將來選擇做邊行都冇所謂，不過要同父母商量。」<br> 其實家樂仔同周蕙蕙06年突然宣佈閃電結婚，兼且極速「造人」，囡囡𠵱家已經1歲大，估唔到舊年周蕙蕙又再有喜，仲係打孖上雙胞胎㖭，令到一直恨個仔繼後香燈嘅家樂仔鬼咁開心。</p></body></html>