<html><header><meta charset="utf-8"><title>本地樂潮08預覽</title></header><body><h1>本地樂潮08預覽</h1><p>很討厭「奇迹」這兩個字。字裏充滿宿命感，如「奇迹生還」，好像本身應該死去，卻好命死唔去。只是逆境而行，上得山多終會遇虎，隨時可能無命享。仲有無命享未知，但香港樂壇畢竟是個奇迹。不是嗎？找塊鏡照照，市場細、品味窄、製作廢、歌手渣，本來好應該跟新加坡和馬來西亞等蚊型樂壇一樣殊途同歸人間蒸發，不過一年難過又一年，既然撐得住，即管找來8位音樂人預測08年本地樂潮，期望有明確方向「奇迹」可以繼續。<br><br>記者：梁敦濂<br>攝影：陳盛臣<br>模特兒：Vibeke</p><p>Q1：我們已經有太多……？<br> <br> Q2：樂壇太缺甚麼？<br> <br> Q3：樂壇現在最大鑊是甚麼？<br> <br> Q4：我們需要甚麼？<br> <br> Q5：08年有甚麼大熱元素？</p><p>陳奐仁（作曲/監製）</p><p>1.情歌，太多了。<br> <br> 2.太少恐怖分子！非情歌類是恐怖分子，總之多點不同類型的作品就好。<br> <br> 3.我們身處一個黑暗的時代，唔係好夠陽光。<br> <br> 4.Honesty，這裏有太多虛偽的東西，我們需要點真的音樂。<br> <br> 5.亞洲一定係Hip-Hop，DJTommy的唱片有能力將個Trend再推高啲。至於香港唔知呢，可能是80's，或所有好玩的東西。</p><p>DavyChan（監製）<br></p><p>1.很多人以為係K歌，其實唔可以唔做K歌，最好係一半K一半唔K。<br> <br> 2.有能力變戲法的Artist，像陳老闆（陳奕迅），可以多一點的！<br> <br> 3.本地唱片偏渣，無論音質、Mixing、效果配搭，都輸台灣同大陸幾條街，要爭氣！<br> <br> 4.教育。我哋知道要Upgrade個PopScene，但唔急得，教育要慢慢滲，陳老闆做緊。<br> <br> 5.無大熱，大家做好啲歌先﹗</p><p>馮穎琪（唱作人）</p><p>1.慢歌有很多，但真正感動人的，其實不多。<br> <br> 2.大爆情歌。07年唔覺得有，但其實我們還是需要這樣的情歌﹗<br> <br> 3.資源和時間。08年想做張LiveRecording專輯，但資源調配和錄製時間上很費心思。<br> <br> 4.多點可以做LiveGig的場地，以前我們都會去FringeClub，而Backstage則是另一種可以做多點的表演+進餐的模式。<br> <br> 5.細場地演出將會成為風氣。</p><p>徐繼宗（作曲/監製）</p><p>1.賣K賣靚聲可能太多。K歌當然無壞，陳柏宇可能賣到碟，但請看看他在商台的成績。<br> <br> 2.另類少少，有特色少少的音樂。<br> <br> 3.唔好怪人抄歌，有時候唱片公司A&amp;R特登Send隻Reference畀你，然後叫你照做。<br> <br> 4.新Idea，好像Radiohead早前供人網上任開價下載唱片，不過香港就真係唔使諗。<br> <br> 5.Upbeat同中板歌會ComeBack，不過係小ComeBack，長遠都係食糊歌同情歌。</p><p>金培達（作曲/監製）</p><p>1.𠵱家仲猛送Freebies的K碟。K歌是流行文化一部份，本來無可厚非，無Variety才是罪大惡極。<br> <br> 2.太少作品可以平衡到商業和藝術元素。<br> <br> 3.聽晒隻碟的那種藝術同耐性已消失了，不過Juno《ChapelofDawn》做得到。<br> <br> 4.為音樂而音樂，就算明知隻歌唔Plug都唔可以懶。我哋做咩歌人哋就聽咩歌，係長遠教育，大家唔好再咁PlaySafe。<br> <br> 5.潮流永遠後知後覺，就連美國都無咩新嘢，不過變種Disco可能返緊嚟。</p><p>張繼聰（作曲/歌手/監製）</p><p>1.又係Plug呢一兩款歌，都無選擇。<br> <br> 2.太少實驗性而又入到屋嘅作品。<br> <br> 3.其實$99隻唱片唔算貴，但有人覺得用佢去消費音樂好唔抵。𠵱家真係水深火熱，但其實仲有好多樂迷，唔好「水」佢哋。<br> <br> 4.瘋狂的音樂點子，例如不同唱片公司歌手互相Featuring。<br> <br> 5.會多一啲好Un嘅重Beat歌，另外會多好多LiveShow，因為就算Download到你都唔可以感受到個氣氛。</p><p>舒文（作曲/監製）</p><p>1.Karaoke又好，電台又好，電視台又好，總之大家太多InternalAgenda。<br> <br> 2.太少選擇，恐怖到無快歌入到全年十大，上一隻好似係陳慧琳《花花世界》。<br> FreezeOK㗎，黑澀會美眉都OK。<br> <br> 3.最弊係無一個真正平台供人購買音樂，所以我支持港版iTunes。<br> <br> 4.Showmanship。得一個陳奕迅年年做特別嘢嚟Entertain我，有無其他人？<br> <br> 5.香港人鍾意好感性嘅歌，因為個城市本身已經好嘈。真係想08年多少少快歌。</p><p>伍樂城（作曲/監製）</p><p>1.沒有太多不太多的，大部份市面上能夠流通的歌都係靠主流媒體Push。<br> <br> 2.我們的金曲，幾年後都變不了Classics，反而給播殘了唱殘了。<br> <br> 3.LessisMore，唔好為複雜而複雜，通常唔掂才需要搞實驗。要變太容易了，在固有格局內有好作品才困難。<br> <br> 4.預料會有新的音樂購買模式出現，直接買音樂的機會越來越少。<br> <br> 5.我好實際，潮流由歌手帶領，人紅歌就紅，其實沒有甚麼流行不流行。</p><p>業內推崇07八大唱片</p><p>1.CorinneBaileyRae《CorinneBaileyRae》</p><p>2.CraigDavid《TrustMe》
</p><p>3.Radiohead《InRainbows》
</p><p>4.乙三《囗囗囗囗囗囗》</p><p>5.TheGoTeam《ProofofYouth》</p><p>6.JustinTimberlake《FutureSex/LoveSounds》<br> <br> 7.陳輝陽《十二金釵眾生花》<br> <br> 8.Juno《ChapelofDawn》&#13;</p><p>抄歌王係？</p><p>以不記名方式，加上過去數月在行內不斷收風之下，集各家之大成得出以下殊榮：無錯，恭喜晒你，阿Mark！<br> 得獎作品：古巨基《錢錢錢錢》<br> 行內人語節錄：「雖然無邊句同原作Queen嘅《BohemianRhapsody》一樣，但唔等於佢無抄Queen。《Bohemian》寫得太勁，個ID太強，整個佈局同編曲都太過特殊，加上雷監製的前科，無論佢意圖如何，總之拼埋一聽，結論就係佢抄歌。」</p><p>街頭直選本地樂壇之最</p><p>（左）Suzuki（16歲）學生<br> （右）Athena（15歲）學生<br> 掂：陳奕迅、張敬軒、謝安琪<br> 憎：Hotcha，超憎Freeze。</p><p>彭小姐（2X歲）學生<br> 掂：陳奕迅，我淨係買佢唱片。<br> 唔掂：張敬軒成日扯高音有啲煩，Stephy就好唔特別。</p><p>黃小姐（3X歲）營養師<br> 掂：陳奕迅、李克勤、張敬軒、容祖兒<br> 唔掂：我無買本地唱片好耐，因為真係比唔上外地製作。</p><p>Carol（21歲）大學學生<br> 掂：陳奕迅、MyLittleAirport<br> 廢：容祖兒首首都係愛情，單調，林夕詞作亦太過扭擰。</p><p>Carol（2X歲）OL<br> 掂：陳奕迅、方大同<br> 灰：近年歌詞太口語化，沒有情懷更無共鳴。</p><p>何小姐（2X歲）OL<br> 掂：陳奕迅、張敬軒<br> 唔掂：何韻詩扯蝦式唱功。</p><p>關智斌（26歲）歌手<br> 掂：方大同、側田<br> 唔明：咁大個樂壇點解無快歌？</p><p>Justin（21歲）學生<br> 掂：張學友、陳奕迅<br> 渣：啲歌Melody太簡單！</p><p>俊（16歲）學生<br> 掂：黃貫中<br> 渣：本地太少搖滾樂，荒謬！</p><p>陸生（2X歲）廣告人<br> 掂：陳奕迅、張敬軒<br> 嘔：07年所有Yumiko！</p><p>無花無假，樂迷全程撐陳奕迅。邊個話無人聽本地歌？<br> 陳奕迅《ListentoEasonChan》</p></body></html>