<html><header><meta charset="utf-8"><title>是日車展：<br>海運首展新Lancer20萬搶客</title></header><body><h1>是日車展：<br>海運首展新Lancer20萬搶客</h1><p>一早都已經講咗，08年嘅車市肯定會旺過去年，事關經濟持續向好，唔少人都肯花錢買車代步，加上到港嘅新車數量亦唔少，搞到班想買車嘅用家淨係揀買咩車都有排揀。<br>就好似Mitsubishi嘅代理咁，除之前推出咗嗰部可以搭載8人嘅DelicaD:5之外，備受車迷注目嘅新一代Lancer，亦會喺今、明兩日假尖沙嘴海運大廈展覽大堂作首展；呢款新一代Lancer同喺日本熱賣當中嘅GalantFortis同出一轍，大家都用咗酷似LancerEvolutionX嘅造型示人，而到港新車仲配備埋全車跑車包圍、18吋超大跑車合金胎軨、AFS轉向頭燈、天窗、皮椅等等；機械配搭方面，佢用嘅引擎同EvolutionX一樣係嗰台編號4B11嘅2.0公升款式，同樣注有MIVEC技術，雖然無咗Turbo嘅輔助，但馬力輸出仍然高達154匹，加上波箱係輔以軚盤+/-轉檔功能嘅6前速INVECS-III自動波款式，性能表現完全唔使擔心。定價方面，首批到港嘅新車為$199,000起，比起嗰啲中型豪華房車吸引得多。<br><br>記者：鄭達基</p><p>Mitsubishi新Lancer首展<br> 日期：今、明兩日<br> 時間：11:00am-8:00pm<br> 地點：尖沙嘴海運大廈展覽大堂<br> 查詢：環宇汽車（24119511）</p></body></html>