<html><header><meta charset="utf-8"><title>金手指：長實賣首都　敗露叛國心 - 孫柏文</title></header><body><h1>金手指：長實賣首都　敗露叛國心 - 孫柏文</h1><p>噚日，因為一宗嚴重意外，「環保大道」出現交通癱瘓。孫柏文喺同事架車上，一早已經收到消息「環保大道」唔行得車。不過，同事照樣要塞入去，白白等咗一小時。<br> 大家可能會問：「點解明知唔行得，都唔兜路？」唔兜路嘅原因，係因為「環保大道」係去《蘋果日報》總部嘅唯一條路。大家可能會繼續問：「你哋嘅總部係咪自成一國，所以得一條路去？」錯！「環保大道」係往返將軍澳工業村（上萬人返工）、長實新盤「日出康城」（幾萬人會住）嘅唯一條路。</p><p>首都在將軍澳</p><p>以噚日經驗，求神拜佛千祈唔好出現山泥傾瀉等會封路嘅事件，又遇上幾萬人當中同時有幾個人要call白車。真係冇咁多架直升機去救人。<br> 點都好，橫掂要留喺車廂內，就不如做啲有意義嘅事。作為《金手指》嘅fan屎，你都知道我一向非常關注本地教育政策。特別係愛國教育。所以，我就把握機會打電話畀我八歲大姪仔Louis，睇吓佢學成點。<br> 電話接通之後，我就考吓Louis：「首都喺邊？」佢好快咁答：「將軍澳！」嗰一刻，我非常憤怒。Louis講緊嘅「首都」，就係長實新盤「日出康城」嘅第一期住宅。我今日要好認真咁問長實，你哋究竟有冇將胡主席放喺眼內？<br> 你哋係咪見Kosovo搞獨立搞得好過癮，所以就另起爐灶搞多個首都，為他朝港獨鋪路？<br> 仲要知道班環保硬膠一定會繼續阻撓填海工程，添馬艦難起政府總部，所以索性遷都到將軍澳？</p><p>買定防毒面罩</p><p>如果你哋成功搞港獨，第一個政策係咪想立法禁止用中文，人人都要用日文？強迫啲人接受「城中馬尺」呢個名？<br> 其實「日出康城」呢個名已經敗露你哋嘅陰謀！揀「日出康城」個名咪就係你哋向東瀛天皇住嘅東京秘密地致敬！<br> 就是你哋呢種叛國心態，所以遭天譴。就喺你哋開盤銷售之前幾日，被各大傳媒大幅報道，往返「日出康城」只得一條好多垃圾車出出入入嘅路。最弊，你哋賣樓冇得押後，因為暖天氣一到，隔籬垃圾堆填區就會吹來陣陣惡臭。到時就算提供十一成按揭，都要減價一半先賣得出。幾日後想買「日出康城」單位嘅朋友，買定防毒面罩等夏天吧！真係好臭！<br> 金手指網誌： http://phatdat.blogspot.com </p></body></html>