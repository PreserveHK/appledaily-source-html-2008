<html><header><meta charset="utf-8"><title>專攻OL　石春王二世</title></header><body><h1>專攻OL　石春王二世</h1><p>兩年幾前，被視為西裝友專用機嘅U6，因其黑色勁Cool形象以及渾圓機身設計，深受Boss級人士愛戴！今年MOTO重施故技，最新命名嘅U9除繼承上一代圓碌碌手感之外，最大分別係改用全鏡面物料，並加入隱藏式感應屏幕，令這部「石春」搖身一變成為一顆「明珠」，主色更配備黑、紅二色，上一次打老闆主意，今次仲唔輪到OL？<br><br>記者：陳國輝　<br>攝影：陳盛臣　<br>Model：Maggie</p><p>圓渾手感　自拍好爽
</p><p>點解今次會變成一部OL專用機？唔係筆者一廂情願咁認為。先講上代U6，採用防跣手膠質物料，好處係拎上手唔易跌落地之餘，外觀仲幾Tough，據講當時有唔少行政人員出機㗎！U9改用全反光物料，雖未去到貴金屬咁墜手，但重量就明顯減磅僅87.5g，比U6輕咗接近20g。至於手感方面亦滑溜咗，加上可以照鏡，女仔點會唔冧！當然都有佢壞處，就係容易印上手指紋及較易整花。<br> 今次最值一讚，係機面能變成ViewFinder的一部份。記得U6雖配備一條長形小芒，但分唇好局限，頂多只係睇吓時間之類；相反，U9就花巧得多，唔揭蓋外屏幕也可變成相機觀景器，拎起粒「石春」影相，手感都舒服啲。稍有不足，僅在於200萬像素未必夠用，而且屏幕光度麻麻，戶外地方未必睇得清楚。</p><p>內置WMP11　方便抄歌
</p><p>唔知大家對ROKR系列仲有冇印象？假如心水清者，一定會記得佢主攻音樂功能，聲靚之餘，更設獨立播放掣，操作起嚟幾User-friendly㗎！雖然U9唔係呢一系列，但亦配備最新版本嘅WindowsMediaPlayer11，佢最勁係支援音樂或動畫格式多達10種，同時亦能夠連接電腦作音樂同步。當然，你亦可選擇以記憶卡來抄寫，但肯定冇WMP11咁，懂得自己識別多媒體格式咁方便啦！</p><p>感應屏幕玩法多</p><p>外屏幕睇埋時間唔算新嘢，值得一提呢個熱辣辣嘅火燄動畫又幾靚，唔鍾意時針顯示仲可換成電子時鐘！</p><p>用開大牌子手機，應知道㩒個SwitchOn/Off掣即可更換手機模式，U9亦可於外屏幕選擇鈴聲或震機。</p><p>靠指尖即可篤控選歌或暫停播放功能，至於機側亦能夠調校音量。</p><p>PearlSnap！</p><p>PROFILE<br></p><p>制式：GSM四頻<br> 體積：90×48.6×16.4mm<br> 重量：87.5g<br> 通話時間：400分鐘<br> 備用時間：250小時<br> 主要功能：魔法外置屏幕、觸控音樂感應鍵、200萬像素相機、8倍數碼變焦、USB2.0高速傳輸、藍芽立體聲、支援4GBmicroSDHC卡、WMP11<br> 顏色：黑、紅<br> <br> MOTOROLA（25063888）</p></body></html>