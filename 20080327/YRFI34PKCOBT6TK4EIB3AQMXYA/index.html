<html><header><meta charset="utf-8"><title>愛情重創懼闖情關<br>娛樂開CHAT：Theresa「何韻詩好錫我」</title></header><body><h1>愛情重創懼闖情關<br>娛樂開CHAT：Theresa「何韻詩好錫我」</h1><p>傅穎（Theresa）前晚在《蘋果》網站直播節目《娛樂開CHAT》，即場發揮設計才華，在白T恤繪畫蘋果和寫上節目名，十分有心思。對於一直盛傳與鄧麗欣（Stephy）不咬弦，Theresa指二人性格文靜，所以由出道開始便很少溝通，但並非外間所講的不和。<br> 至於Theresa與何韻詩、方力申和他的好友Neal等，先後傳出緋聞，她說：「何韻詩好錫我，我哋𠵱家雖然唔係成日見，但會有SMS聯絡，而方力申只係同佢合唱過一首歌咋，阿Neal係我好朋友囉，冇試過單獨出街喎。」Theresa表示曾受過愛情重傷，現在害怕再闖情關，只想專心工作。大家可登入《蘋果》網站 http://ent.appledaily.com重溫節目。　採訪：懷鈺　攝影：陳志嵐 </p><p>渴望拍苦情戲　觀塘Maggie</p><p>Maggie：我想問吓你喜歡拍邊一類型嘅電影呀？<br> Theresa：我想拍啲慘啲嘅戲。<br> 主持：你想拍啲慘啲嘅電影呀？但係你着衫鍾意開心嘅喎？<br> Theresa：係呀，呢個其實Paco（經理人黃柏高）都俾我玩咗，因為Paco平時見我都係好開心呀，成日笑呀，所以成日畀我拍啲喜劇，但係後尾發現我好容易喊，為咗好小事就會喊，感情比較豐富，所以應該拍啲慘情嘅戲。<br> 主持：咁Maggie你覺得Theresa適唔適合拍慘情嘅戲，定係你都鍾意佢拍番一啲開心嘅戲呢？<br> Maggie：我鍾意佢拍一啲開心嘅戲。</p><p>少買性感睡衣　美國德州Con</p><p>Con：你咁鍾意設計，有冇諗過設計啲衫呀？<br> Theresa：我真係有諗過，但係可能係一啲特別啲嘅嘢啦，例如高踭鞋呀，或者係…我又好鍾意睡衣…<br> 主持：做睡衣？！好性感喎？<br> Theresa：點解你一諗就諗到性感嘅呢？<br> 主持：睡衣唔性感可以係乜嘢呢？好卡通嗰啲？<br> Theresa：唔一定好性感嘅，好可愛好舒服嘅pattern都得嘅！<br> 主持：咁咪都係性感。<br> Theresa：另外，我自己都好鍾意買睡衣！<br> 主持：邊一類型嘅睡衣呢？<br> Theresa：邊一類型都有，性感嗰啲就少啲囉！</p><p>母憂感情生活　青衣大孖</p><p>大孖：Hello，Theresa，你想唔想出國進修跳舞或者唱歌呀？<br> Theresa：我想出國讀書，讀語文，讀英文、國語、韓文同日文，我想學好多唔同嘅語言啦，自己好有興趣。<br> 大孖：你平時咁忙，咁你點樣分配工作同屋企人相處嘅時間？<br> Theresa：分配唔到，我返到屋企都係喺度諗工作嘅嘢，我其實係一個工作狂嚟！有時我會同我媽咪pillowtalk，但都係傾做嘢、感情嗰啲，阿媽仲話：「阿女你成日係咁，你拍唔到拖㗎喇！」會有啲同屋企人傾偈嘅時間囉，有時仲會同阿媽傾到喊㖭。<br> <br> 版主：凌零發</p></body></html>