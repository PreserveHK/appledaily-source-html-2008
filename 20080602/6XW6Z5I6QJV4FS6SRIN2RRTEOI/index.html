<html><header><meta charset="utf-8"><title>Skyline爆戰紋　ER34：給我敗吧！</title></header><body><h1>Skyline爆戰紋　ER34：給我敗吧！</h1><p>R35近乎完美，玩開改裝嘅甩尾王阿Wing都話無乜好改，但同家族R34就唔同，基本上你唔會見到有直版喺街行，事關車主好難忍得住唔喪改一番，個個都可改成自己風格嘅Skyline；就好似阿Wing專登改嚟表演甩尾嘅ER34一樣，單睇車花已經好似白武男爆戰紋，向對手發出勝利宣言：給我敗吧！<br><br>記者：徐影龍<br>攝影：王文忠<br>Model：Kristy@NAZZ<br>鳴謝：Spec-R</p><p>解構戰紋<br></p><p>阿Wing提醒筆者，R34係四驅，佢嗰架係FR（尾轆），正確型號係ER34，明白晒！其實呢架ER34長駐大陸，陪住阿Wing巡迴表演及比賽，早前專登運嚟香港，為四川地震作賑災演出。「單係運費已經成兩萬，仲未計油費同翻執，同為中國人應該出一分力。」本來喺龍鼓灘Showoff完便運走，《Car通》當然把握機會，捉住阿Wing同佢架戰紋300影吓相。「啲戰紋係日本人幫我Design，我就好鍾意車身嘅螢光綠拉花，戰紋毋須太多，拉長幾條已經好有氣勢，將輪圈襯埋色，效果真係好突出。太高調？喺街行梗係高調喇，但我主要用嚟表演同比賽，越搶眼越好！」<br> 車身上大量英文拉花又表代啲乜？「Spec-R係我公司名，其他都係Sponsor，好似Federal專出輪胎，𠵱家用緊嘅595RS-R喺街無得賣，專門Fit我哋要求而造，最大優點係輪胎磨出嚟會變粉狀，而且順住坑紋吹走，唔會一忽忽咁飛出嚟；SpeedMaster就係著名機油牌子，而P.MU即係制動專家Projectμ，佢哋都係首次贊助華人車手咋！」</p><p>除咗副偈乜都改
</p><p>拉花係人都識，ER34骨子裏改得仲勁；首先換上ApecPowerFC電腦，令空燃比同點火時間更好，加上點火系統用PowerCable正極電壓線，電子點火效能比原裝更強，令280匹馬力提升至330匹！出奇地引擎反而無郁過：「我哋玩甩尾嘅較為着重耐用性，改得太勁好易冧偈，改周邊嘢仲實際。」<br> 全車陣位貫滿Wurth車陣發泡膠，大大提升車架剛性，對甩尾、掟急彎有直接影響；底擔同雞髀亦作出強化，用上硬膠杯士，令轉向反應更直接。鮑魚用番老拍檔P.MU四遮式，仲係又輕又硬淨嘅鍛鋁合金，制動及散熱更有效，咁改法差不多要15萬。&#13;</p><p>規格表
</p><p>引擎：2,500RB25DET<br> 馬力：330hp/7,000rpm<br> 扭力：30kgm/4,800rpm<br> 傳動：5前速手波，後驅<br> 查詢：Spec-R（23628007）</p><p>磨足四個月
</p><p>直版ER34賣相唔惡車又重，但阿Wing就被日本D1甩尾王所感染，Skyline一樣甩得起！除咗改件升級、克服車重，仲參考D1賽車從新設計，足足打磨四個月先滿意！好彩最後幫阿Wing攞到07年上海「亞太飄移公開賽」冠軍。</p><p>400架車籌款賑災
</p><p>四川地震全球華人齊心出錢出力，香港車界就自發性搞咗個賑災籌款活動，包括MR2車會、Elise車會、Hiace同學會等，除咗喺龍鼓灘玩Kart王大賽，現場仲有不少配件義賣，如D1車仔、Billion水箱水，及成五千蚊嘅避震機都有，最後籌到30萬，相當之有意義。
</p><p>花絮：唔係Key相
</p><p>為營造《海虎》嗰種爆戰紋惡鬥氣氛，阿Wing特意原地刨胎Hold住架ER34，Kristy再急急腳跑過去踩住架車，全程要在三秒內完成，Kristy個膽仲大過李珊珊，好在阿Wing功架夠，無驚無險兩Take收工，大家千祈咪亂試呀！</p></body></html>