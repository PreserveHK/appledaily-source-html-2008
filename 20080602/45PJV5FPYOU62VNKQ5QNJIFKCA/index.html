<html><header><meta charset="utf-8"><title>貨Van豪扮MPV</title></header><body><h1>貨Van豪扮MPV</h1><p>唔少日製客貨車車主都為求突出而幫座駕裝呢樣改嗰樣，不過，嚟自德國嘅Mercedes-BenzVito115CDI就唔同，本身外形已經似MPV，今次代理仲推出加電鍍鬼面罩、合金胎軨等豪華配件嘅升級套餐，執執佢更加省鏡，邊個睇得出佢係部客貨車！<br><br>記者：鄭達基　<br>攝影：陳盛臣<br>模特兒：Annie（TheGroup）</p><p>豪料扮靚升身價</p><p>雖然Mercedes-BenzVito115CDI本來已經係部以MPV靚樣示人嘅客貨車，不過，似乎代理方面覺得咁樣都仲未夠，所以再幫佢加推一個升級套餐，車主只要較標準版車價（$283,800）多付$8,000，就可以幫部車加裝電鍍鬼面罩、尾門電鍍把手、門邊鏡殼連指揮燈、桃木或磨砂車廂裝飾同埋16吋合金胎軨等豪華配備，實行要將造型本已頗有豪邁氣派嘅Vito115CDI，打扮得更似大型豪華MPV！個人覺得，呢$8,000其實都值得一使，因為喺原有鋼鑄胎軨同普通鬼面罩呢兩個最易被人「拆穿」身份嘅地方做做手腳，換成同大型豪華MPV一樣嘅合金同電鍍款式，「穿煲」暴露身份冇咁易啦！</p><p>貨Van本色
</p><p>其實可以加裝嘅豪華配備又點只咁少，如果你肯花多啲，大可加裝左右雙電趟門、電動天窗、金屬車身顏色，以至收摺式後排座椅等裝備。當然車廂鋪排本來已傾向房車化，儀錶同中控台有近似房車嘅設定及齊全設備，空間亦比同級日製對手優勝，當中尾廂空間出名又大又深，唔只可以載到好多貨，你仲可以將佢變成流動部屋，假日揸住佢去郊外同親戚朋友Hea，真係你都咪話唔爽。<br> 一台符合歐盟4型環保條例嘅2.2公升柴油Turbo引擎，淨計馬力輸出已達150hp/3,800rpm，扭力亦達330Nm/1,800-4,200rpm，點計都比嗰啲日製對手用緊嘅3.0公升引擎嚟得更好力兼慳油，而且波箱仲要係5前速全自動設計，比嗰啲只得4個波段嘅對手，仲唔係超晒班？&#13;</p><p>可額外選配裝備
</p><p>項目	價錢<br> 1.電動左右雙趟門	$13,000<br> 2.金屬車身顏色	$10,000<br> 3.電動天窗	$12,000<br> 4.可收摺式後排座椅	$6,900<br> 5.前排乘客席安全氣袋	$4,500<br> <br> 註：價錢已包括裝工及稅項</p><p>規格
</p><p>引擎：2,148c.c.直4柴油Turbo<br> 馬力：150hp/3,800rpm<br> 扭力：330Nm/1,800-2,400rpm<br> 傳動：5前速自動波，後輪驅動<br> 尺碼：4,993×1,901×1,902mm<br> 軸距：3,200mm　<br> 車重：2,770kg<br> 車輛提供：仁孚行商用車部（28957248）</p></body></html>