<html><header><meta charset="utf-8"><title>點樣對焦！</title></header><body><h1>點樣對焦！</h1><p>SONY喺銅鑼灣嘅SonyStyle旗艦店新張，更專程喺店內舉行記招廣見傳媒。而SE就推出新機G900贈興，擁有2.4吋輕觸式屏幕，配合500萬像素鏡頭，可以篤住芒點住個樣選擇對焦點，真係當佢相機咁帶出街都得！好在機身保持輕巧，只有13mm薄，500萬手機之中都算搶眼。<br><br>記者：許福合<br>攝影：陳陶鈞</p><p>Symbian動感介面</p><p>首次接觸G900，當然不能不提其輕觸式屏幕，2.4吋雖然未算好大，不過一般操作都能應付要求。而配合之下，G900所使用介面並非WM6，而是Symbian9.1，特別之處係介面與以往稍有不同，個人覺得更靚同時，畫面下方更有一排圖示，各自代表不同功能，可以用手指直接拖拉選擇，令介面更顯動感；用家亦可進入目標菜單，以較為傳統方式選擇。G900並非Cyber-shot系列，但已可拍攝500萬像素相片，只需篤一下屏幕就能選定對焦點，拍攝更加方便；加埋具備防震及影像編輯等功能，完全可當成真正DC使用。</p><p>新增有色Note-it</p><p>好多人都有用開Memo，G900都有提供類似功能，叫Note-it。內容可以係手寫或用鍵盤輸入，文字或圖畫都無問題，完成後Note-it就會留喺手機的桌面上，可以隨時翻查日程資料，非常好用！而Note-it有八種顏色可以選擇，方便分類管理，例如重要緊急就用紅色代表。Note-it內容更可以經MMS與同事或朋友分享，實用性高。工作不忘娛樂，G900也有完整音樂功能，可享受MEGABASS效果，亦有藍芽A2DP、TrackID、飛行模式、Wi-Fi及FM收音機等。</p><p>Profile</p><p>制式：GSM900/1800/1900/UMTS2100	<br> 體積：106×49×13mm<br> 屏幕：2.4吋320×240<br> 重量：99g<br> 通話時間：12小時<br> 備用時間：380小時<br> 主要功能：500萬像素鏡頭、Wi-Fi、媒體播放器、藍芽A2DP、M2記憶卡（內置160MB）、FM收音機、Symbian系統</p><p>G700瘦身版</p><p>G700可以話係G900嘅瘦身版，同樣係GSM三頻，但換成普通2.4吋屏幕，操作亦變得以傳統方式為主。系統方面，與G900一樣係Symbian9.1，介面及功能分別不大。相機功能下降到320萬像素，仍保留防震及相片編輯等功能，但就無咗G900篤芒自動對焦，加上無埋Wi-Fi，吸引力無疑打咗折扣。</p><p>Profile</p><p>制式：GSM900/1800/1900/UMTS2100	<br> 體積：99×47×14mm<br> 屏幕：2.4吋320×240<br> 重量：99g　<br> 通話時間：12小時<br> 備用時間：380小時<br> 主要功能：320萬像素鏡頭、媒體播放器、藍芽A2DP、M2記憶卡（內置160MB）、FM收音機、Symbian系統</p><p>查詢：SonyEricsson（82038863）
</p></body></html>