<html><header><meta charset="utf-8"><title>雞記豪變　女王的密室</title></header><body><h1>雞記豪變　女王的密室</h1><p>要Call貨Van個個諗起雞記，咪以為搵食車講經濟效益，唔會揼本執靚架車，查實好多車主覺得一日對足十幾粒鐘，樣衰衰點對得住自己。所以好多司機大佬都鍾意同愛驅扮靚靚，你無天份唔緊要，日產原廠執靚埋畀你，點止自己開心咁簡單，直頭將伴侶當女王咁招呼都仲得！<br><br>記者：梁美甜<br>攝影：陳盛臣<br>模特兒：Ray、Suyen</p><p>日產將新款頂級版Urvan進行改裝，一口氣推出四款特別版，兩款玩外觀、兩款則以豪裝內櫳為主，各有型格各有市場，誓要踢走貨Van悶蛋形象！</p><p>誇張平實一車兩味</p><p>特別版中最令人深刻嘅莫過於呢一款酷囗Van王，第一觀感同Nissan另一搞鬼作ElgrandLoveMusic好鬼似，有種豪華MPV嘅感覺；前座布局全部由膠料改用黑桃木配襯，包括軚環、門枕、中控台、波棍及椅背書桌等，內裝篷頂及皮椅就選用黑色為主嘅皮料，地毯更用上姣爆黑＋紫，就連紙巾盒都係紫色毛毛，最畫龍點睛係嗰幾條藍光LED燈，夜晚揸出街真係Cool爆！成個內櫳充份賣弄Fantasy感覺，女仔坐上去嗰排軟綿綿座椅，肯定覺得尊貴如女王，絕非一般MKVan可比！<br> 至於另一款玩內櫳嘅尚囗Van王，設計基礎與酷囗Van王大致相同，但用上原色桃木及皮料，以及轉用淡黃色LED燈及白色花紋圖案地毯，整體較酷囗Van王較為平實，更見格調。</p><p>港日變裝　各有特色</p><p>最後兩款Urvan就玩外觀變裝，其中炫囗Van王用上土炮醒目改件，全車加裝跑車式大包圍，包括一體化前後擾流、車側裙邊、輪拱、車門雨擋、前後定風翼連煞車燈等，滲出強烈暴走族味道！<br> 而猛囗Van王就更勁，以原廠專屬改裝品牌Nismo為賣點，將Nismo配件襯落車身，包括前置擾流及車尾高置定風翼，再加原廠同色泥擋、電鍍後魚眼鏡同尾門手柄等，令整體跑感提升不少。</p><p>尚囗Van王較平實</p><p>規格表</p><p>引擎：2,953c.c.直四柴油Turbo<br> 馬力：130hp/3,450rpm<br> 扭力：27.0kgm/1,600-3,450rpm<br> 傳動：4前速自動波或5前速手波<br> 查詢：合誠汽車（22621088）</p><p>車展教擺風水陣</p><p>日產喺嚟緊嘅星期五搞咗個車展嘉年華，當日首次展出今日呢四款新改裝版Van王，代理仲安排唔同講座，如講解各類汽車貨運運輸業有關嘅法律知識講座、教擺汽車風水陣講座等，有趣實用兼而有之，當日試車人士可免費獲贈紀念品及半價更換FB牌嘅汽車電池。</p><p>日產Van王群龍傲氣「型」車展暨嘉年華</p><p>日期：明日<br> 時間：7:00am-9:30pm<br> 地點：九龍灣陳列室<br> 查詢：22621048</p></body></html>