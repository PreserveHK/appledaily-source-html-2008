<html><header><meta charset="utf-8"><title>TakeABreak：<br>Wine　酒堂筆記</title></header><body><h1>TakeABreak：<br>Wine　酒堂筆記</h1><p>一分錢一分貨，紅酒都係一樣，貴價酒當然正過平價的，但係我老竇唔係李嘉誠，唔通次次都開支過萬元嘅Lafite？就算飲得起，都唔代表你識飲酒，能夠喺成千上萬紅酒裏面，搵到啱Budget又啱口味的紅酒，先叫真正識品酒。要學品酒都唔難，識得揀好課程，學一、兩堂就已經似足專家！<br><br>記者︰黃家欣<br>攝影︰楊錦文<br>模特兒︰Joey</p><p>現時有好多紅酒班，種類繁多︰初班、進階、專題介紹都有，仲有Professional的課程，讀完有Cert拎，睇章程好似個個差唔多，價錢由一百到幾千都有。我之前上過品酒班，學費只係百零蚊一堂，但一上堂就要人人買一Set兩隻酒杯，盛惠兩百蚊！自此對品酒班都有戒心，惟有去請教香港專業品酒師協會會長Nelson。</p><p>睇師資揀品酒班</p><p>Nelson指大家可考慮兩個方面。「首先要清楚學品酒的目的，純粹為興趣還是有意喺呢門專業發展。有好多單元式、單節性的品酒課，係以品嚐會形式舉行，通常去享受，體驗不同的酒，分析同深入知識欠奉。」另外，可留意一下師資。「市面品酒班的師資相當參差，好多學校同老師都有WSET（Wine&amp;SpiritEducationTrust，一間國際公認的英國Wineschool）認可，但其實只要肯畀錢報讀WSET課程，就可以得到WSET認可的導師資格，結果造成導師資格參差。所以揀導師時不妨留意其履歷、經驗等，比起機構認可更重要。」的確，即使WSET在香港的認受性頗高，但品酒班由導師主導，導師經驗一定比證書更實際。</p><p>理論一大堆</p><p>既然師資最重要，於是我走訪了由亞洲首個葡萄酒大師李志延掛帥的TheFineWineSchool。由英國百年洋酒商BerryBros.&amp;Rudd同李志延合辦，課程除有WSET，更有法國葡萄酒學校BordeauxL'EcoleduVin認可。導師William有十多年品酒經驗，更曾連奪3屆香港最佳品酒師。William說︰「其實做品酒師就要好似一本人肉酒字典，好講求經驗累積。我會同學員試6至8隻酒，然後引導學員做Tastingnotes，除記低每隻酒的特性、味道外，要Breath幾耐先揮發得最好，過瓶、醒酒的時間都要一一記錄，才可增加Portfolio。」除試酒之外，3小時課堂中，講理論佔大部份時間，而且頗為詳盡，由酒的種類講起，基本的地域、提子品種、造酒過程，甚至連酒塞構造亦提及。結果，我的Notes足足有十多頁。</p><p>上一堂即變專家</p><p>品酒班的戲肉始終還是酒。今堂我哋試3支白酒、4支紅酒。William說︰「入門班所試嘅酒係來自世界不同地區，有傳統法國、德國酒，新世界嘅澳洲、加州等也有，而且亦不一定是貴價酒，因為我要話畀學員知，酒唔一定貴先好飲，最重要係搵啱自己口味。仲要學識點處理支酒，呢啲都會影響酒嘅味道。」先試2006RieslingGunderloch,Rhein,Germany白酒，William就教睇隻酒的晶瑩度同掛杯，沿杯邊深呼吸，就可以聞到最濃郁酒氣，然後嘗試用Technicalterms去形容隻酒，如︰輕身、Fruity，甚至有青草味。果然速學幾道板斧即時成個專家咁款，這單次的品酒堂，都叫我好滿足了。</p><p>TheFineWineSchool課程推介</p><p>課程︰IntroductiontoWine-English<br> 日期︰5月20日（3:00pm-6:00pm）<br> 內容︰品嚐6-8款紅、白酒，基本入門知識<br> 費用︰$995<br> <br> 課程︰MasterclasscombinedwithFineWinedinner<br> 日期︰5月13日（6:00pm-11:00pm）<br> 內容︰品嚐最矜貴的Pomerols及Bordeaux名酒，並於置地文華東方酒店的Amber享用晚宴<br> 費用︰$2,580<br> 網址︰ http://www.bbr.com.hk/finewineschool <br> 查詢：25856001</p><p>為乜學品酒<br>Pierra</p><p>公司資助嚟上品酒班，因為工作都同酒有啲關係，有時見客都會開支酒。學啲品酒知識，要拋書包時，都形容到隻酒係咩味道，畀人感覺professional啲。</p><p>Cecilia</p><p>有時同朋友飲酒，唔會好認真咁討論隻酒的味道，睇雜誌同書都得唔到呢啲知識，所以上品酒班，希望有個人可以畀到Guidance去分享飲酒經驗。</p><p>必識品酒術語</p><p>扮專家點都要識少少，醒你幾個必識術語。</p><p>Elegant（優雅）︰<br> 對最上等酒的評語。<br> <br> Rough（粗糙）︰<br> 形容酒太澀、太酸。<br> <br> Fruity（果味）︰<br> 一般酒的甜味均來自水果香氣。<br> <br> Breathing（醒酒）︰<br> 葡萄酒開瓶後，需要放15分鐘至1小時，讓酒中果味散發出來。<br> <br> Decanting（過瓶）︰<br> 由於酒瓶口細小，葡萄酒透氣空間不足，便要將酒倒進醒酒器內。</p><p>其他好介紹<br>HKUSPACE</p><p>課程特點：課程種類多，而且分類細，連品日本酒都有得教。亦有較全面的Wine課程。<br> 費用：$450-$8,800<br> 網址︰ http://www.hkuspace.hku.hk/edm/2008/Apr/enews_webpage_chi.html <br> 查詢：25599771</p><p>旅遊服務業培訓發展中心</p><p>課程特點：提供基礎到高級的餐酒證書課程，由淺入深，從傳統、分類到餐飲配搭都教齊，課程內容較為專業。<br> 費用：$2,200-$6,200<br> 網址︰ http://www.vtc.edu.hk/vtchome/main.jsp <br> 查詢：25382200</p></body></html>