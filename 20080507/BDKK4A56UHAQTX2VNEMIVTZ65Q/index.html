<html><header><meta charset="utf-8"><title>大郭領導有方 - 左丁山</title></header><body><h1>大郭領導有方 - 左丁山</h1><p>《蘋果》李八方版最近少咗一啲商界八卦料，吸引力大減，點知五月六日失驚無神出咗一張郭炳湘相片，於是引起唔少中環老友注意，議論一番。左丁山望真吓，普通料啫，呢篇「郭炳湘歸位前哨戰」，標題吸引過內容，張相片應該係標準公關相，只憑郭炳湘企在中間吸引讀者。因為郭炳湘即使在未放大假之前，都比較少有公關照片發放嘅。老友話：「仲有郭太呀！」咦，又係噃，郭太挽住郭生臂彎，幾親密啫。<br> 李八方話大Ｋ（郭炳湘）都快休假結束，正式回復主席職務，事實會否如此，其實大家都唔知。老友之中，不乏地產界中人，地產Ｂ話：「所謂放假事件，頗令我哋行家愕然。大家都知道新鴻基地產係地產金漆招牌，郭氏三兄弟合作無間，年年賺大錢，好令人羨慕，記得郭得勝老人家喺九○年逝世，大Ｋ同年就任新地主席兼行政總裁，十八年來新地一直壯大，大家數得出嘅傑作就有駿景園、禮頓山、apm、IFC、ICC、凱旋門，無不叫好叫座。沙田間酒店又會成為奧運馬術賽選手大本營，你話大郭係唔係領導有方呢？」<br> 地產Ｂ對新地如數家珍，冇人敢同佢拗。戰後才發達嘅香港大家族之中，以第二代計，最能幹醒目嘅，有郭氏三兄弟、李氏（李嘉誠）兩兄弟，羅氏（鷹石）幾兄弟，呢三家兄弟嘅商業才能商界無不稱讚。以美國家族企業經驗而論，強如洛克菲勒，福特，去到第三代，家族企業點都會由專業打工仔上位，去到第四代，差不多全由外姓人打理，創辦人家族最多會繼續成為大股東。香港家族企業甚多，會唔會循此途徑發展呢？</p><p>一位老友喺一九九○年之時叫左丁山買新鴻基地股票，但左丁山聽咗死黨講，儲埋筆錢投資落餐廳度，做咗餐飲股東，至今得個飲字，飲冰水咁飲呀！嗰位老友當時（約九○年底，大郭上任後）買新地，每股好似係十三個幾。呢日睇見大郭張相，心血來潮打電話問吓佢：「你仲有冇新地股票？」老友笑嘻嘻：「十八年來一直揸住，𠵱家係我嘅退休金，時值過千萬元，比九○年底升咗9.6倍，同期恒指只係升咗7.7倍啫，要多謝大郭與兄弟領導有方。」</p></body></html>