<html><header><meta charset="utf-8"><title>隔牆有耳：暴力橙打王平亂奪金 - 李八方</title></header><body><h1>隔牆有耳：暴力橙打王平亂奪金 - 李八方</h1><p>自誇係世界一流水平嘅香港警隊，繼淫照風暴表演「警字兩個口」後，上星期再建奇功，出動3,000警力護送奧運聖火，幾十個示威人士遭警方「鐵腕鎮壓」，民陣噚日頒發金牌畀差佬，表揚佢哋「平亂」有功。</p><p>因着橙衫被當街搜身</p><p>中國健兒瞓身出賽為國爭光，香港警方打壓異己亦不遑多讓，一介平民楊健濱噚日喺民陣記者會現身說法。佢話當日着住一件橙色衫去灣仔睇聖火，同時表達期望中國改善人權願望，點知差佬近日「逢橙必反」，竟然兩次截查佢。佢問便衣警員為乜留難佢，對方指佢孭住個大背囊，懷疑佢藏械，搜完背囊仲要搜身，俾人當賊辦，楊健濱話嬲到標煙，「估唔到着件橙色衫睇聖火都唔得，啲差佬話搜就搜，搞到我睇唔到聖火！」<br> 民陣副召集人孔令瑜亦親身體驗警方「平亂」手法，佢話當日早上同10幾個民陣成員，喺尖沙嘴高喊「同一夢想、同一人權」口號，警方見狀十分緊張，出動幾十人包圍佢哋，名為保護佢哋免同憤青衝突，實際上就係趕佢哋走。孔令瑜話有警員出手攞走佢哋啲橫額，之後就好似舉重咁逐個示威人士監粗抓舉上車，初時話「送」佢哋過兩條街就放人，點知一車就車到油麻地警署，遠離聖火傳送路線，成班人向空氣示威。<br> 奧運宗旨係公平競技，有個示威人士大爆警員為完成任務不惜出陰招，驅趕佢哋時無所不用其極，有示威者慘遭陰濕無影腳踢中，雖然冇受重傷，不過咁做認真唔光彩。由於當時場面混亂，佢哋都唔知邊個警員咁冇品，希望只係個別害群之馬所為。</p><p>用雨傘遮擋學生橫額</p><p>除咗出腳，警方原來亦精於使橫手，有學生喺沙田拉橫額為傳送聖火「贈興」，警方唔想條banner上鏡，自作聰明竟然用雨傘遮擋橫額。前一哥李明逵當年播交響樂意圖掩蓋示威聲浪，做法尚算有文化，𠵱家警方公然妨礙市民表達意見權利，唔通真係青出於藍？港大女生陳巧文噚日正式投訴警方濫權阻佢示威，八方對佢討回公道唔樂觀，香港警隊為奉迎北京，對付異見者絕不手軟，如果擦鞋列為奧運項目，佢哋攞硬金牌。<br> <br> mailto:pf_lee@appledaily.com</p></body></html>