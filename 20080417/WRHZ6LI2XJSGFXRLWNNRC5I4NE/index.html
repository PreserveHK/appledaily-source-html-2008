<html><header><meta charset="utf-8"><title>Nokia新貴8800SapphireArte<br>藍寶石導航</title></header><body><h1>Nokia新貴8800SapphireArte<br>藍寶石導航</h1><p>珠光寶氣夠貴氣，手機鑲藍寶石更係奢華代表作，Nokia最近就以8800Arte作為藍本，以無縫技術做出豪華機身，上配一粒藍寶石作導航鍵裝飾，成為最新豪級手機8800SapphireArte，難怪記者會上，名模熊黛林及汪圓圓拎住8800SapphireArte愛不釋手，就好似拎住粒藍寶石一樣。<br><br>記者：許福合<br>攝影：梁世權</p><p>機身防指紋</p><p>雖然話8800SapphireArte改自同期作8800Arte，但從外表睇變動幾多，首先外形變得豪華富貴，機身轉用啡色為主，再加上機蓋加了一層皮革面，手感完全不同，最少唔使擔心跣手喇！而從新機名字8800SapphireArte就包括「Sapphire」就知藍寶石成為此機賣點，於5方向導航鍵中間鑲嵌了一粒藍寶石，雖然只有一粒掣咁大，不過已經夠豪華。除了玩皮面，金屬與玻璃質感機身，上面更加上防指紋處理，唔怕手指模影響外觀，難怪熊黛林試用後就話「用來襯衫一流！」</p><p>輕觸式顯示時間</p><p>8800SapphireArte仍然會係3G網絡手機，並且採用一個2吋OLEDQVGA屏幕，能顯示達1,600萬色，試用時就發覺顏色特別豐富，比一般手機都靚好多。新機還加了不少新功能，好似首次見於Nokia手機輕觸式顯示時間，只要用家手指篤一篤屏幕，屏幕畫面就會變成時鐘顯示，對好多習慣不戴手錶嘅人就方便好多。另外，有時開會都要將手機轉靜音係咪好煩呢？8800SapphireArte就提供翻轉靜音功能，只要將手機屏幕一面反轉向下，手機就會自動轉換成靜音模式，不怕被響鈴打擾，好方便。</p><p>內置名家鈴聲</p><p>記憶體方面，機身內置有1GB容量，足夠放大量歌曲，不過奇怪係如此豪版手機竟然無得插卡，實在令人摸不着頭腦。可能為咗補番容量限制缺點，機身就內置了由世界知名作曲家Kruder&amp;Dorfmeister作曲影片及鈴聲，這些鈴聲優雅，絕對可幫用家宣揚其品味！相機功能當然不會缺少，用家可以拍出320萬像素相片，配備自動對焦功能，並且有8倍數碼變焦，反應速度都算爽快。最後值得一提係跟機會附有不少配件，如消除噪音功能藍芽耳機BH-803、皮套及底座。</p><p>Profile</p><p>制式：三頻EGSM900/1800/1900及WCDMA2100<br> 屏幕：2吋OLEDQVGA1,600萬色<br> 鏡頭：320萬像素<br> 功能：1GB記憶體、翻轉靜音、觸控時鐘、支援3GPP、H.263、H.264影片格式、藍牙2.0<br> 備用時間：12.5日<br> 通話時間：3小時<br> 體積：109×45.6×14.6mm<br> 重量：150g</p><p>查詢：Nokia（21366338）</p></body></html>