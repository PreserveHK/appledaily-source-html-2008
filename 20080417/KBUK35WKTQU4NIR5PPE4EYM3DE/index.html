<html><header><meta charset="utf-8"><title>寒天出馬　水羊羮定晒型</title></header><body><h1>寒天出馬　水羊羮定晒型</h1><p>平時做啫喱糖會用魚膠粉，但講到做日式水羊羮，CoCo就會用製作和菓子的傳統材料–棒寒天，可惜在香港很難買到正宗的棒寒天，所以CoCo會以粉寒天代替，煮時一定要先落凍水才加熱煮溶，否則粉寒天會黏埋一嚿嚿！<br><br>記者：趙珮倩<br>攝影：譚盈傑<br>示範：和風料理導師CoCo小松本太太<br>（http://hk.myblog.yahoo.com/coco-cook）</p><p>綠茶蜜桃水羊羮</p><p>0hr25min<br> 份量：5人<br> <br> 粉寒天是以海藻，即大菜加工製成，凝固力較棒寒天強，但彈性稍遜色於棒寒天。</p><p>材料</p><p>粉寒天4克、水500毫升、糖60克、綠茶粉適量、檸檬汁1湯匙、去核罐頭半邊蜜桃1片</p><p>做法</p><p>1.罐頭蜜桃切成5小件。<br> <br> 2.粉寒天及水倒入鍋中，以慢火加熱至全部溶解。<br> <br> 3.糖倒入鍋內煮至全部溶解，熄火，拌入綠茶粉。<br> <br> 4.準備冰水一盆，將（3）原鍋坐在冰水上降溫，拌入檸檬汁。<br> <br> 5.將蜜桃粒放入模具內，注入（3）後放雪櫃雪至凝固即成。</p><p>陳小姐：用魚膠粉有冇分別？<br> <br> 答：魚膠粉一定要放入雪櫃先至凝固，凝固之後放室溫會溶，但用粉寒天唔使放入雪櫃都會凝固，凝固後放室溫都唔會溶。</p><p>杏仁脆蛋雞柳</p><p>0hr20min<br> 份量：2人<br> <br> 喜歡食香口食物又怕熱氣的話，CoCo教路可以蛋卷碎及杏仁碎做成外層，再下鑊煎香或放入焗爐，同樣可做到黃金香脆的效果。</p><p>材料</p><p>雞柳4塊、杏仁碎20克、蛋卷碎20克、胡椒粉/鹽各適量、茄汁3湯匙、黃梅果醬2湯匙</p><p>做法</p><p>1.雞柳從中間切開攤平，撒上鹽及胡椒粉調味。<br> <br> 2.將雞柳兩面蘸上杏仁碎及蛋卷碎。<br> <br> 3.燒熱鑊下油，以中火將雞柳煎至兩面金黃取出。<br> <br> 4.茄汁與黃梅果醬拌勻成蘸醬即成。</p><p>梁小姐：可唔可以用其他餅類代替蛋卷？<br> <br> 答：用蛋卷碎係想簡單地做出一香口的外層，克力架或者梳打餅都做到類似的效果。</p><p>士多啤梨炒牛肉</p><p>0hr15min<br> 份量：3人<br> <br> CoCo設計這個食譜的概念係將果醬入饌，用果醬代替糖煮餸，更能帶出新鮮生果的香味。</p><p>材料</p><p>牛肉250克、士多啤梨6粒、豉油2湯匙、酒1/2湯匙、粟粉適量、士多啤梨果醬2湯匙</p><p>做法</p><p>1.將牛肉切片，加入豉油、酒、粟粉拌勻醃約10分鐘。<br> <br> 2.將士多啤梨切瓣備用。<br> <br> 3.燒熱鑊下油，將牛肉放入鑊中炒至半熟。<br> <br> 4.將士多啤梨果醬倒入鑊中，煮至牛肉熟透及汁液轉濃後熄火撒入士多啤梨拌勻即成。</p><p>布小姐：唔鍾意食士多啤梨，有乜生果適合咁炒？<br> <br> 答：記住唔好用太腍或者易出水的生果就得啦，最好可以配搭該款水果味道的果醬，或用百搭的黃梅果醬。</p><p>沙律醬炒雜菌</p><p>0hr10min<br> 份量：3人<br> <br> 日本十分流行以沙律醬炒餸，因它以油、蛋黃加香料製成，用來炒餸可增加香味。</p><p>材料</p><p>本菇1/2包、舞菇1/2包、鮮冬菇1/2包、沙律醬3湯匙、鹽適量</p><p>做法</p><p>1.本菇及舞菇用濕布抹淨，切去根部後撕成小朵。<br> <br> 2.鮮冬菇用濕布抹淨後切去根部，放在掌心輕拍後切絲。<br> <br> 3.燒熱鑊下沙律醬，將所有菇菌放入鑊炒至熟，下鹽調味即成。</p><p>Winnie：點解你要拍一拍冬菇先切？<br> <br> 答：鮮冬菇的纖維比較鬆散，拍一拍可以令冬菇的纖維組織連結，食落會好食些。</p><p>網上重溫<br>  http://cooking.appledaily.com </p></body></html>