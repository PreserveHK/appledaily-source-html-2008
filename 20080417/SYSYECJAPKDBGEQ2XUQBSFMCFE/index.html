<html><header><meta charset="utf-8"><title>3.0Twin-turbo<br>蓄細發狂</title></header><body><h1>3.0Twin-turbo<br>蓄細發狂</h1><p>歐洲Coupe跑車，絕大部份都係Size較大，唔少用家（尤其係嬌滴滴嘅女士們）未必會欣賞，始終揸落有難度。但今日抵港嘅全新BMW135iACoupe就將呢個事實改寫。雖然佢比同系嘅揭背版多咗個尾箱，但無損細車本色。前後50:50嘅車重分佈，加上可輸出306匹馬力嘅3.0Twin-turbo引擎，擺明好癲！<br><br>記者：鄭達基<br>攝影：王文忠<br>模特兒：Fiona</p><p>囗現今跑車必備嘅18吋合金胎軨，已成為新車標準配備。</p><p>囗為營造出狠辣小跑形象，頭泵把刻意採用類似M3嘅設計。</p><p>囗喺流線型車體上加電鍍框邊，閃閃生輝，夠搶！</p><p>囗L形尾燈鋪排，同旁邊嘅鴨尾狀車尾及小定翼好相襯。</p><p>車頭似M3增霸氣</p><p>驟眼望落去，135iACoupe同1系揭背小車喺外觀上有好多唔同嘅地方，除咗頭先講過佢加多咗個尾箱之外，車頭仲刻意採用咗酷似同廠新款M3跑車嘅設計，正面望霸氣嚇人，跑車個性自然更突出。整體車身線條傾向流線型，襯埋加有金屬框邊嘅車門同18吋跑車合金胎軨，小跑車形象更加徹底展示。<br> 車廂一如以往，都係傾向實用豪華，但奈何始終佢都係一部Coupe跑車，想後座載多兩位乘客？咁前座嘅朋友焗住要將座椅移前少少，稍為逼一陣啦！</p><p>306匹癲得</p><p>年前我曾試駕過配用3.0Twin-turbo引擎嘅335iACoupe，嗰時已覺可輸出306匹馬力嘅佢，絕對能滿足嗰啲追求速度感嘅車迷。今次再將之配喺車重仲要輕50kg嘅135iACoupe身上，效果肯定會更瘋狂！可惜代理未能安排試車，故未能親身體驗……<br> 根據廠方資料顯示，佢可輸出306匹馬力嘅同時，仲會喺處於1,300-5,000rpm時發出400Nm扭力，加上6前速Steptronic半自動波箱配搭，駕駛者大可以手波模式操作，令起步加速反應更爽快。廠方亦刻意為新車配用M系跑車懸掛，可降低車高約15mm，配合前後50:50嘅車重分佈，有助增強走彎時嘅支持力，循迹性之高叫人放心！</p><p>規格</p><p>引擎：2,979c.c.直6DOHC配Twin-turbo<br> 馬力：306hp/5,800rpm<br> 扭力：400Nm/1,300-5,000rpm<br> 傳動：6前速Steptronic半自動波，後輪驅動<br> 尺碼：4,360×1,748×1,408mm<br> 軸距：2,660mm<br> 車重：1,565kg<br> 車輛提供：BMWHK（27145271）</p></body></html>