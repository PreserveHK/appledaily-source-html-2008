<html><header><meta charset="utf-8"><title>中環在線：五窮六絕　回歸望翻身 - 李華華</title></header><body><h1>中環在線：五窮六絕　回歸望翻身 - 李華華</h1><p>聽日係7月1日，香港回歸11周年紀念，可惜近排港股未能彈起贈興，單係6月，恒指已累跌2491點，好多散戶都寄望「五窮六絕七翻身」，加上香港榮歸祖國，希望港股真係可以翻身冲喜吓。華華就翻吓舊賬，睇吓有冇數據support每逢7月散戶可以翻身先。<br> 睇番97年回歸以嚟港股7月份嘅表現，總共係6升5跌，恒指升市嘅機會稍微高過跌市，以升幅點數計，以舊年回歸10周年嘅表現最犀利，勁升1412點，第二高嘅就係97年回歸嗰年，升咗1168點。至於最大點數跌幅，就以01年7月最甘，排第2嘅就係98年亞洲金融風暴影響下，港股蒸發606點（見表）。<br> 睇往績，勉強叫做升多跌少，但華華有啲隱憂，因為兩家免費電視台唔知係咪同啲散戶過唔去，《師奶股神》上個禮拜先大結局，散戶捱過娥姐效應，點知又到秋官嘅《榮歸》慶回歸，上個禮拜二開始，ATV每日下晝重播。</p><p>亞視播《榮歸》成隱憂</p><p>秋官效應喺重播時發揮幾大功力暫時唔知，但播咗一星期，上個禮拜個市咁啱一片慘淡，散戶繼續有理冇理，輸錢賴你，網友股你唔到話：「師奶股神做完，個市都仲插，原來有高人發功。」eric0073搞笑問：「ATV係咪put咗好多貨？」華華希望今年恒指繼續延續舊年嘅神話，嚟個大反彈，兼且慶賀8月奧運。</p><p>7月榮歸　恒指表現</p><p>‧2008年*　7月底收報：22042　升跌：－　變幅（%）：－<br> ‧2007年　7月底收報：23184　升跌：+1412　變幅（%）：+6.5<br> ‧2006年　7月底收報：16971　升跌：+703　變幅（%）：+4.3<br> ‧2005年　7月底收報：14880　升跌：+679　變幅（%）：+4.8<br> ‧2004年　7月底收報：12238　升跌：-47　變幅（%）：-0.4<br> ‧2003年　7月底收報：10134　升跌：+557　變幅（%）：+5.8<br> ‧2002年　7月底收報：10267　升跌：-331　變幅（%）：-3.1<br> ‧2001年　7月底收報：12316　升跌：-725　變幅（%）：-5.6<br> ‧2000年　7月底收報：16840　升跌：+685　變幅（%）：+4.2<br> ‧1999年　7月底收報：13186　升跌：-345　變幅（%）：-2.6<br> ‧1998年　7月底收報：7936　升跌：-606　變幅（%）：-7.1<br> ‧1997年　7月底收報：16365　升跌：+1168　變幅（%）：+7.7<br> *08年6月27日收報<br> 資料來源：彭博資訊<br> <br> mailto:LiWaWa@AppleDaily.com</p></body></html>