<html><header><meta charset="utf-8"><title>唔好唔好唔好 - 鄧達智</title></header><body><h1>唔好唔好唔好 - 鄧達智</h1><p>過去遊大陸景點有幾樣厭惡：垃圾多，痰多，人多，噪音多；而最大的噪音來自管理部門：請勿亂跑，請照顧小孩，請勿留下火種，請勿喧嘩……沒了，過去放革命歌曲《我騎着馬兒過草原》、《英雄們戰勝了大渡河》或後來《我的中國心》、《IWasBornInBeijing》……一片大好山林盡被幼稚園校長式訓籲及流行歌曲掩蓋，謀殺！人民失禮是一回事，管理階層未夠文明是環境及噪音污染最大源頭。<br> 老港們向祖國看齊，最近去了幾趟公眾泳池及沙灘，發現本地官員管理方向極具國內風範，與祖國磨合有極明顯母子同體記認：唔好在泳池大小便（嚇了一跳，這款勸籲未免太新鮮），唔好穿白色以外的T恤落水；唔好在泳池吸煙；唔好做出不雅行為；照顧小孩；請插好太陽傘以免被風吹倒……聽落去我以為他們會繼續廣播……請行左邊唔好行右邊；過五十歲長者請揸緊欄杆扶手；唔好穿着T-back，咁樣係有傷風化嘅；男人唔好幫男人搽太陽油，咁樣會引起社會恐慌阿婆會暈低細路會嚇到喊嘅……一輪嘴還要兩文三語，幾乎每隔十五分鐘再run；過去寂靜山海躺在大太陽底下靜靜聽着海浪睡一個下午的幸福，隨回歸後煙消雲散，官員最緊要識閃，膽細心大。官員啊，適可而止！公民教育在學校在家庭在高格調而非人民群眾集體再教育。<br> 看，沙灘上一堆一堆救生員，健美肥壯像海獅海豹海狗堆在一起；不是沒工作也非香港人泳術精湛不用打救，而是沙灘太污糟，水質太差；在舊咖啡灣，加多利灣一帶，岸上的，水上的垃圾多得泳客難以插腳下水，救生員唔打牙骹如何過日？環衞署不是沒派員清潔，更有兩名督導在旁監察，十多二十人聊天的多，清潔動作的少。好心啦唔好唔好唔好浪費納稅人啲錢啦，好難賺㗎。就似渠務署派員鏟光我村最後魚塘的蘆葦，可沒人清理冇品遊人扔下的膠樽水盒，黑雨颱風過了照樣冇人管冇人理，弄至水淹又怪誰人？唔好咁啦！</p></body></html>