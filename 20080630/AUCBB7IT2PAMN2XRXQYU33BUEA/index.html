<html><header><meta charset="utf-8"><title>加油！加油！炸蝦球</title></header><body><h1>加油！加油！炸蝦球</h1><p>根據朋友口味的統計，最受歡迎的菜式都是大路款式，若能加以變奏，菜心炒牛肉都能給人驚喜。在大路菜式中玩變奏，三姐最擅長，過往她示範過不少，今次是大蝦沙律改成炸蝦底及鮮奶青芥辣沙律汁，大蝦比一般白烚更香脆香口，Wasabi汁又懂得加鮮奶減其嗆喉之辣，香辣而能討大家歡喜，三姐今次又得咗！<br><br>記者：廖秀娟<br>攝影：楊錦文<br>菜譜及示範：蕭秀香（三姐海鮮飯店老闆及總廚27013136）</p><p>今日煮腦　12:30pm</p><p>蕭秀香（三姐）<br> （三姐海鮮飯店老闆及總廚）<br> <br> 憑着三十幾年的入廚經驗，由買餸、執料到下鑊大炒，每個細節她都經歷過，創意隨講隨有，可以見乜煮乜。<br> &#13;</p><p>菜式：</p><p>青芥辣蝦球<br> 蝦亁韭菜花鹹豬肉<br> 豉汁凉瓜炒蟶子<br> 番茄薯仔芹菜冰糖水</p><p>青芥辣蝦球</p><p>30分鐘　4人份<br> <br> 有奶有芥辣的沙律汁，別致又惹味；加上特別香脆鬆化又彈牙的炸蝦球，連吃10隻都不厭！</p><p>材料</p><p>中蝦12両、粟粉1/2碗、蛋白1隻、車厘子粒/奇異果粒各少許、鹽2茶匙、生粉適量、油少許<br> <br> 蝦醃料：鹽1茶匙、糖/雞粉各1/2茶匙、胡椒粉少許</p><p>青芥辣醬材料：</p><p>鮮奶200毫升、青芥辣/糖各1/2茶匙、沙律醬2湯匙<br> <br> 做法：所有材料混好拌勻便可。</p><p>做法</p><p>1.蝦去殼，以鹽及少許生粉省洗後冲淨，去腸瀝亁，以醃料醃10分鐘。<br> <br> 2.粟粉加1湯匙水開勻成糊狀，加蛋白撈成炸漿，最後加少許油再撈勻。<br> <br> 3.蝦撲少許生粉，蘸炸漿，再撲生粉，然後煮滾一鍋油，落蝦炸3分鐘撈起。<br> <br> 4.再起鑊，落蝦略炒後熄火，加青芥辣醬、奇異果粒及車厘子粒兜勻便可。</p><p>貼士</p><p>唔夠時間整炸漿，可以買現成的炸粉，但記得要加少許油，蝦才會炸得鬆脆。
</p><p>蝦亁韭菜花鹹豬肉</p><p>25分鐘　4人份<br> <br> 韭菜花當造，用來做各樣小炒都合適。三姐教我們若有用剩的豬肉，可以醃鹹來做這菜，環保又美味，果然不錯。</p><p>材料</p><p>蝦亁1両、五花腩1條、韭菜花1/2斤、芽菜2両、蒜茸1茶匙、蠔油1湯匙、指天椒1隻、鹽4湯匙、糖/雞粉各1/2茶匙</p><p>做法</p><p>1.五花腩汆水，用鹽醃過夜後切薄片。<br> <br> 2.蝦亁用凍水浸軟；韭菜花切短段；指天辣切粒。<br> <br> 3.起鑊爆香蒜茸，加豬肉片以大火爆炒，炒至豬肉轉色微焦，加入亁蝦。<br> <br> 4.炒至蝦亁出味，加入韭菜花炒至轉色，再加入芽菜、糖、雞粉及蠔油兜勻，放指天椒粒略炒後上碟。</p><p>豉汁凉瓜炒蟶子</p><p>30分鐘　4人份<br> <br> 夏天吃凉瓜，最時令不過，近來已經見大量雷公鑿喇！與鮮味的蟶子、惹味的豆豉結合，保證你想添飯！</p><p>材料</p><p>凉瓜1個、蟶子12両、蒜茸/豆豉各1茶匙、紅椒絲/米酒/鹽各少許、生粉水適量<br> <br> 調味料：鹽/糖各1/2茶匙、蠔油1茶匙</p><p>做法</p><p>1.蟶子汆水；凉瓜切片，用鹽省洗，冲淨去苦澀味。<br> <br> 2.白鑊炒凉瓜至轉色，撈起備用。<br> <br> 3.起鑊爆香蒜茸及豆豉，下蟶子及凉瓜爆炒，炒至剛熟下調味料後灒酒，冚蓋煮到略收水，下紅椒絲及埋生粉水芡便完成。</p><p>貼士</p><p>除了用鹽省凉瓜可以減低苦味，用白鑊炒過也可令苦味減少、更爽口。</p><p>番茄薯仔芹菜冰糖水</p><p>1小時20分鐘　4人份<br> <br> 是湯、糖水和凉茶的結合，總之清新滋潤又和諧，做法又簡單，夏天以此代水作飲料最好不過，三姐說它還可以降血脂啊！</p><p>材料</p><p>番茄2個、薯仔/紅蘿蔔各1個、芹菜1條、冰糖1/2斤、水8碗</p><p>做法</p><p>1.番茄、薯仔及紅蘿蔔切大件；芹菜切段。<br> <br> 2.白鑊炒番茄、薯仔及紅蘿蔔撈起。<br> <br> 3.煲滾水，下所有材料煲1小時，隔渣後便可飲用，或待凉後放入雪櫃當凍飲。</p><p>貼士</p><p>白鑊炒過番茄、薯仔及紅蘿蔔會特別甜，糖都可以少落！</p><p>網上重溫</p><p> http://cooking.appledaily.com </p></body></html>