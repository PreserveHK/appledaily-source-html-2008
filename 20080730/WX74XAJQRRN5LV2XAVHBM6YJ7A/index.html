<html><header><meta charset="utf-8"><title>高昂舖租 - 左丁山</title></header><body><h1>高昂舖租 - 左丁山</h1><p>舖租愈來愈貴，《福布斯》調查話香港銅鑼灣舖租高，全球排名第二，僅次於紐約曼克頓，我哋啲普通人真係唔明白人哋點樣打算盤做生意嘅，譬如皇后大道中太平行一個地舖連地庫及一樓，畀Diesel一口氣租晒改裝成時裝店，聽聞月租近乎三百萬元，數字大到驚人，賣牛仔褲、潮流衣服嘅店舖可以負擔如此舖租，老一輩生意人要寫個服字。不止此也，大編輯經常幫襯一間時裝店，買條褲、買件背心，講緊係二三百蚊交易啫，但佢聽到呢間字母時裝店在尖沙嘴開新店，舖頭月租六百萬元！人哋咁樂觀，抵佢愈做愈大。皇后大道中連卡佛大廈對面係聯成大廈，地下本是中信嘉華銀行，現已搬遷，新租客係佐丹奴，相信月租不菲。<br> 至於佐丹奴本與Bossini為鄰，在舊龍子行隔籬，兩間舖頭現已為周生生金行租用晒，月租唔使講又係百幾二百萬元。至於舊謝瑞麟珠寶位於余道生行隔壁，早已搬走，曾經掛上喜來登旺舖招牌，上星期已經見到英皇珠寶字號，行內人話月租二百幾萬元，係喜來登旺舖任永賢一手促成嘅，成為今年地舖租務界之dealoftheyear，至於點解有此外號，行內人話任永賢Sunny出手不同凡響，震驚行內咁講！唔怪得有時撞到Sunny擔番口大雪茄，面口好到不得了，一望就知係行運之人。佢以前有隻馬叫做「旺舖之星」，可能係講番自己！<br> 香港咁旺，旺在幾個密集地區，就係中環一級商場，雪廠街至中環街市前之一段皇后大道中，尖沙嘴廣東道至彌敦道一帶，銅鑼灣、旺角等，仲有外國人常到區域如蘇豪、蘭桂坊、灣仔星街等等。環頭環尾嘅舖租視乎人流而定，唔係全部都好景嘅。有人話外國獨立名牌打唔入置地廣場（LVMH與廸生係大租客），唯有在大道中搵大型地舖，肯付出昂貴租金，係因為除咗做零售生意之外，兼有宣傳作用（例如Coach租興瑋大廈地舖），租金當作廣告費。大公司請咗好多叻人做管理層，唔會計錯數嘅。&#13;</p></body></html>