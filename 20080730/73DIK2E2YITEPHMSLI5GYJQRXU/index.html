<html><header><meta charset="utf-8"><title>數碼達人（1）：追拍奧運　快．狠．準</title></header><body><h1>數碼達人（1）：追拍奧運　快．狠．準</h1><p>奧運馬術賽於香港舉行，絕對是香港人的盛事，有得入場睇奧運更係千載難逢嘅機會，大家梗要帶齊長短火拍照留念！不過要知道，拍攝運動項目與拍攝一般旅遊風景照不同，無論從裝備到技術都有特別留意之處。今日我哋就請來相機專家，醒你拍攝運動項目的有用貼士，等你一落場就可以拍得快、狠、準！<br><br>記者：許福合、陳國輝<br>攝影：王文忠<br>Model：Rain</p><p>攻略1　必備200mm長鏡</p><p>近排單鏡反光相機一再跌價，一萬蚊樓下機型已經有齊十幾款可以揀。相機品牌Olympus的專家Noble對入場睇奧運的用家推薦使用單鏡反光相機，原因係可因應需要換鏡頭。由於今年奧運保安森嚴，千祈不要妄想有機會近距離拍攝到運動員及比賽，所以入得場又想拍照，必定要配備一支火力充足的大炮型鏡頭！Noble畀定貼士你，鏡距焦距最好有200mm以上比較理想。<br> 至於用上高倍數焦距拍攝，防震自然要考慮在內。可惜要入場睇馬術，大會基於保安理由，連腳架都不得帶進場內，所以只能靠防震系統盡可能穩定拍攝。現時因應不同品牌系統，有分為機身及鏡頭防震，用家亦須注意。</p><p>攻略2　快門光圈要平衡</p><p>拍攝運動項目，由於主體快速移動，所以使用高速快門自然無錯。Noble指出不妨將感光度提高，方便用家在選用高快門同時，可以收細光圈拍攝。收光圈用意其實亦與快速移動主體有關，當運動員移動時，較細光圈能有較長景深作拍攝，運動員失焦機會較少，效果亦較佳，所以話要拍到靚相取決於快門與光圈的平衡。<br> 因應香港馬術賽，Noble提醒觀眾可考慮使用Pan鏡效果拍攝馬匹，會獲得類似賽車的動感效果。另一重點係留意馬匹顏色，若然馬匹毛色較深，可以減曝光補償，避免相片過份Under；相反，要拍攝白馬就要提高曝光補償。</p><p>攻略3　認清奧運拍攝規則<br></p><p>Noble提到另一個注意事項，可能好多人會忽略，就係防水措施。奧運馬術賽期間，即使有雨，都不能使用雨傘，所以要預先為相機預備好防水衣，巿價約二百多元左右。其實，部份高階單鏡反光相機如OlympusE-3及鏡頭已經具備防水滴機身，即使遇上雨中作賽都不怕錯過重要一刻！各位可能留意到以上貼士都沒提過閃燈，原因又係因為馬術賽不准使用閃光燈拍攝。其實由於拍攝距離相當遠，加上戶外場地，閃燈作用有限，亂用閃光燈反而影響到他人觀看。</p><p>細機也要高倍變焦</p><p>數碼相機要拍攝遠距離運動項目的確比較蝕底，如果你的相機未有18倍以上光學變焦，相片效果定必差強人意。如OlympusSP-570UZ就有20倍光學變焦，相當於35mm的26-520mm，相片內運動員起碼不會太細。而拍攝技巧與單鏡反光相機相似，同時可使用預設運動模式拍攝，可以方便對攝影認識較淺的用家使用。不過由於數碼相機對焦速度反應較慢，要準確捕捉到運動員拍攝，難度就比較高。</p><p>OlympusE-3</p><p>售價：$12,990/$19,990<br> （套裝連SWD12-60mm鏡頭及FL-50R閃燈）</p><p>OlympusE-3小檔案
</p><p>感光元件：1,010萬像素LiveMOS<br> 快門範圍：60s-1/8,000s<br> 感光度：100-3200<br> 連拍速度：5fps<br> 記憶體：CF、XD<br> 屏幕：2.5吋<br> 電源：專用鋰電池<br> 體積：142.5×116.5×74.5mm<br> 重量：810g&#13;</p><p>OlympusSP-570UZ
</p><p>售價：$3,990（連2GBxD卡）<br> <br> 用上一支20倍光學變焦鏡頭，相當於35mm的26-520mm。</p><p>查詢：Olympus（23762150）</p><p>奧運馬術賽拍攝規則：
</p><p>1.可以拍攝作私人用途。<br> 2.觀眾席內禁止使用閃光燈。<br> 3.不要使用腳架、雨傘。<br> 4.不可使用無線電發射設備。<br> 5.衣着及相機器材以輕便為主。<br> <br> 網址： http://www.equestrian2008.org </p><p>奧運配件支援</p><p>除了一機一鏡之外，其實仲可以預備一些小配件，令你影得更方便、效率更高，不妨留意以下配件那件啱你。</p><p>相機雨衣
</p><p>這件專為相機而設CameraProtecterCover，可以將全機身包藏在內，連鏡頭都可以收藏好，只留一個鏡頭孔拍攝，落雨照影！而機面設有透明膠，可以觀看機背屏幕。</p><p>八爪魚腳架</p><p>腳架從來都係攝影重要器材，這支JobyGorillapod腳架只有手臂般長，3隻腳可以扭動使用。不過今年奧運保安嚴密，不建議帶腳架進場，否則搞到無得睇就無癮喇。</p><p>遮光罩
</p><p>遇上猛烈陽光，就係遮光罩出動時候，拍攝運動項目亦一樣適用。</p><p>防水相機袋
</p><p>這款Jenova5800EN相機袋可以放兩個Body及兩支鏡頭，方便周圍影相用家使用。同時附有防水套，落雨都不用擔心。</p><p>鏡筒
</p><p>相機有相機袋，昂貴鏡頭更應好好保護，搵個專用袋裝住佢，影得更安心。</p><p>查詢：DCPower（23846698）
</p></body></html>