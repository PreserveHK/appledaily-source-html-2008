<html><header><meta charset="utf-8"><title>送5萬遊車河Option　BMW醒神出發</title></header><body><h1>送5萬遊車河Option　BMW醒神出發</h1><p>寶馬5系斯文靚仔，行政版唔只啱揸返工放工，閒時遊車河一樣平穩舒服；新到嘅小改款525iAExecutive車價不變，代理更送5萬蚊Options，包括天窗、環迴音響同自動太陽擋等，讓你喺炎炎夏日出外遊車河，一樣可以醒神出發！<br><br>記者：梁美甜<br>攝影：楊錦文<br>模特兒：Enrica</p><p>送5萬選配裝備
</p><p>寶馬5系未必係品牌中最受歡迎系列，但最新小改款嘅525iAExecutive，就一定係近期最熱捧車系，點解？誰叫代理呢期推出天窗、多聲道喇叭同音響、自動太陽擋等配備？最矜貴嘅絕對係CruiseControlwithBrakeFunction，可以自動偵查路面情況，遇到障礙物或有突發狀況會自行關閉定速巡航，令安全度大大提升，若然你心水清，計一計條數，就知呢幾樣裝置無幾萬蚊都唔使旨意有，無錯，計埋條數要成4萬幾5萬㗎！大部份仲係Option選配之列，然而今勻代理有禮大贈送，以原車價已經包晒，超筍！
</p><p>超寧靜純駕樂
</p><p>一系列豪華選配只會令本身嘅房車豪上豪，以往5系車都予人斯文感覺，近來車廠唔知係咪想改變呢種既有形象，新式頭燈令車頭更有神銳利，一脫斯文形象。加上新車配備嘅係2.5公升直六引擎搭配六前速自動波連Steptronic加減波箱，最大馬力輸出達218匹，起步加速有力反應快，轉向靈敏，性能強悍，就算踩油飆住去都好，車廂居然出奇寧靜，試車當日正值雷雨，當雨勢轉為細而密時，居然聽唔到車外雨聲，犀利！以豪房為設計方向嘅5系喺乘坐舒適感方面就更加毋庸置疑，純享受駕駛樂趣又得、講求速度性能亦得，而且個價仲好得㖭！<br> 好多人都先入為主，認為寶馬車好食油，不過實情係隨住車廠不斷求進，近年出品亦較之前慳油，而525iA採用最新嘅波箱設計令轉波時間快咗，從而減低耗油量。加上新車用上輕量物料如鋁合金、鎂等，車重偷輕咗，負擔少咗，耗油亦相應減少，所以話新一代馬仔已脫胎換骨，唔再係大咬嘅高檔車喇！</p><p>供款幫你計</p><p>首期：$56,500<br> 利率：5%<br> 年期：48期<br> 每月供款：約$12,700<br> 註：以上數據僅供參考。</p><p>規格BMW525iA</p><p>引擎：2,497c.c.直六DOHCDouble-VANOS<br> 馬力：218hp/6,500rpm<br> 扭力：250Nm/2,750-4,250rpm<br> 傳動：六前速Steptronic加減波箱，後驅<br> 尺碼：4,841×1,846×1,468mm<br> <br> 查詢：BMWHK（27145271）</p></body></html>