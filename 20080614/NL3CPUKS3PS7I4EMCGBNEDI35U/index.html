<html><header><meta charset="utf-8"><title>金宣兒追蹤國寶被困</title></header><body><h1>金宣兒追蹤國寶被困</h1><p>主演《我係金三珣》嘅女星金宣兒同男星李東健合作嘅新劇《每當夜晚》，將會喺今個月23號喺韓國首播，電視台噚日公開劇集嘅四款宣傳海報。故事講金宣兒同風流考古學家李東健重奪偷運到日本嘅韓國國寶。喺其中一款海報上，金宣兒被困喺展覽玻璃箱之內，而劇集下周二會喺首爾龍山國立博物館舉行記者會。</p></body></html>