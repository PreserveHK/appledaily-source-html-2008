<html><header><meta charset="utf-8"><title>睇波．吧（2）：着數．食住上</title></header><body><h1>睇波．吧（2）：着數．食住上</h1><p>C朗今晚又出場，瑞士對葡萄牙，必睇啦，拉隊落吧有着數喎，着波衫入場或者估中波膽分分鐘又食又拎，唔食住上就笨咯。落吧睇波有幾好氣氛，三九唔識七嘅路人甲都吠埋一份，仲爭住入鏡頭博上鏡，呢啲咪叫Hot囉。<br><br>記者：王震遠<br>攝影：王文忠、梁細權<br>模特兒：Shanna、Pinky、Carol@StageModels<br>鳴謝：adidas服裝提供</p><p>估波膽請飲黑牌</p><p>「S18Pub」面積6,000呎，裝修豪華，用紅色做主調色，睇波最怕側晒頭，呢間場就掂嘞，全場有5個大投射，坐邊都唔使睇到頭岳岳，大班朋友撐場，Book定VIP房啦，最大嗰間容納到35人，間房仲有埋獨立洗手間㖭。<br> 有乜着數？今晚Order一支黑牌即有機會玩估波膽遊戲，估中，即Free多你一支黑牌，抵嘞啩？</p><p>右起德國對法國，兩杯酒對對碰，有齊法國國旗三隻色，貼題吖；歐洲狂熱，成份有椰子冧酒、Tequila、綠薄荷，賣相突出；黃金入球成份有威士忌、蛋白、白蘭地同橙汁，飲之前記得點火，各$108。</p><p>德國燴豬手$68，份量十足，醬汁惹味口感煙韌；葡國生蝦$88，開邊上碟，點泰式醬汁入口酸辣。
</p><p>瑞士雞翼$58，唔柴皮炸到脆卜卜，熱氣？話之佢啦；意式鯪魚球$48，鯪魚味啱啱好，香噴噴唔會太油膩。
</p><p>S18Pub<br> 尖沙嘴漆咸道南53-55號嘉芙中心3樓/27224747</p><p>着波衫送小食</p><p>「RelaxTimesBar&amp;Cafe」有露天場地可以BBQ，燒雞翼我自細鍾意食，正呀。全場得一個大投射咁大把，但人逼逼Join埋一齊睇波，氣氛特別High，中場休息悶悶哋會轉唱大堂K，手痕可以射番鋪501。<br> <br> 有乜着數？今晚着任何國家隊波衫入場，即送小食一碟。</p><p>天婦羅炸大蝦$40，大蝦炸到黃金色，唔會食到成口粉，咬入口，有聲㗎；王者之戰$68，用拖肥同忌廉溝成，略甜無咁重酒味。</p><p>RelaxTimesBar&amp;Cafe<br> 旺角豉油街24號福泰大廈12樓/23840033</p><p>估波膽送小食</p><p>「M-Plus」裝修靚絕，玻璃幕牆有格調，大堂掛咗盞吊燈，大投射放到高一高，唔怕人來人往遮住鏡頭，同埋……我覺得，啲拳手仲幾省鏡㖭。<br> <br> 有乜着數？今晚估波膽，估中即送一碟精美小食。</p><p>芝士炸蝦球$48，芝士味超濃蝦肉鮮嫩，一清一淡味道好夾，唔係一般叮叮貨；炭燒豬頸肉$48，咬落唔嚡真正佐酒佳品；熱血法國$60，白蘭地加士多啤梨酒做Base，再加藍橋酒同伏特加，造型似個血海，型呀。</p><p>M-Plus<br> 尖沙嘴漆咸圍1-3號多福大廈地下D-E舖/23177781</p><p>估冠軍送波衫</p><p>唔知仲以為自己去咗茶樓，「古吧」裝潢古色古香，大紅燈籠高高掛，梳化紅色、牆又係紅色，乜都紅色，賭波都老利啲呀。行入大堂，正中間有個大投射，有波睇有K唱。<br> <br> 有乜着數？歐國盃期間玩估冠軍遊戲，貼中頭三名即送冠軍球衣一件、半打啤酒同芝華士一支。</p><p>新西蘭有骨西冷，連頭盤$98，西冷扒唔韌，入口Juicy，伴紅酒汁好香。</p><p>古吧<br> 尖沙嘴彌敦道184號TheWave1樓/35792488</p></body></html>