<html><header><meta charset="utf-8"><title>心臟不堪負荷　09軟硬騷恐泡湯<br>葛民輝：我隨時猝死</title></header><body><h1>心臟不堪負荷　09軟硬騷恐泡湯<br>葛民輝：我隨時猝死</h1><p>現年41歲的葛民輝一向龍精虎猛，上月突然於紅館出騷後暈倒送院，傳出心臟有問題。他前晚亮相車行開幕活動，中氣十足，卻原來外強中亁。阿葛透露醫生指他隨時猝死，現時要戒煙、戒口、減少工作量，密切監察心臟，若身體不宜做運動，來年軟硬演唱會，隨時告吹！</p><p>葛民輝上月底在紅館為林海峰的棟篤笑擔任表演嘉賓後，突然在後台暈倒，由救護車緊急送院，之後有傳他心肌梗塞、要做搭橋手術等，不過他留醫九日後出院，翌日即到無綫電視廣播城錄影《亮相》及回商台錄音，對有關病情一一否認。</p><p>精神飽滿<br>搶做司儀中氣足</p><p>阿葛前晚在灣仔出席Carpro汽車專門店開幕，現場見他精神飽滿，十分活躍，影相時甫士多多，如常的表情生鬼，本來由陸詩韻負責做司儀，但人多失控，阿葛更出手揸咪義務做MC，調度記者企位中氣十足。<br> 問到阿葛是否完全康復？他說：「唔會好番晒，醫生話會突然有事嘅，今次致命傷係唔做運動，我入院後不斷做磁力共振、超聲波、插儀器，抽咗四日血，做全身檢查，喺醫院好好，護士成日問我肚唔肚餓。」現時情況如何？他說：「𠵱家穩定囉，不過醫生要我早瞓，多啲休息，下年仲要做演唱會，醫生話唔可以做住，要下個月出咗報告，先決定做唔做到，因為呢個月仲要戒口、檢查，下個月pass咗，可以做運動，先至可以開。」<br> 據悉軟硬明年會在紅館開演唱會，軟硬06年重組開騷大收旺場，周邊產品更大賣特賣，收入可觀。若阿葛的身體檢查不合格，演唱會隨時泡湯。他表示現階段演唱會工作仍然如常籌備，他更說：「佢哋仲繼續叫我開會，佢哋真係人渣！不過以前成日夜晚開會，𠵱家改為下午開。」</p><p>減少刺激<br>「定期抽血check住」</p><p>上星期仍揚言冇特別改變飲食作息的阿葛，前晚改口稱近日已開始減少食煙，阿葛說：「食少咗好多，因為一食就超標，以前一日食一包，𠵱家零包，要定期抽血check住，睇吓過兩個月，心臟係咪正常先，同埋各方面都要等睇報告先。」問到詳細病情，葛民輝只肯說：「冇囉，總之，醫生話會隨時猝死！唔可以受刺激，唔可以突然嚇親，我唔想畀自己壓力，否則將來要食藥、打針。」他指林海峰經常指他不吃蔬菜，所以也估計自己膽固醇過高，都需要長期服藥，但就否認入院期間，做通波仔、搭橋等心臟手術，更指報道令曾輕微中風的媽咪十分擔心。<br> 此外，「𡃁界女神」AngelaBaby早前被影到食煙，形象大受影響，她前晚與CaraG.和女子組合Freeze一同出席活動，一被問到食煙，AngelaBaby即說：「我知道食煙唔好，我會戒！由報道見報開始，我就戒，星期一到𠵱家都冇食過。」問她如何戒煙？她說：「我睇到報道，心情就唔好，即刻唔想食，我都唔想見到報道，因為已經印入腦中。」<br> AngelaBaby透露經理人也有微言，但冇強迫她戒煙，她揚言只有半年煙齡，全因貪玩及受朋友影響。此外，她老友JaniceMan被爆會考得兩分，問到她有幾多分？AngelaBaby即時大大聲說：「我有13分！」<br> 採訪：羅慧敏<br> 攝影：陳慧安</p><p>小八卦：親噴啞黑法拉利</p><p>葛民輝一向孝順顧家，有傳每月家用開銷達20萬，令他要密密做養家。阿葛急病入院後出院，已火速開工。前晚他為賽車手李英健有份投資的店主持揭幕，親手為李英健那部價值480萬的法拉利F430跑車，用自己最愛的啞黑色噴黑車身，又特別設計別注版的F430cap帽、Tee，認真做個冇停手。
</p><p>話你知：軟硬出擊年賺千萬</p><p>軟硬拆夥10年復出，自06年重組以來，一直大受歡迎，舉行一連10場「軟硬天師-LongTimeNoSee」演唱會場場爆滿，推出的自家設計精品也被搶購一空，年底更橫掃叱咤頒獎禮，奪得「叱咤樂壇組合金獎」及「我最喜愛組合」，其後兩人不斷被邀合作拍廣告，包括電訊盈科及麥當勞賀年廣告，估計06年兩人合作賺近千萬，最近二人又合作拍攝EPS廣告，今年3月更獲頒IFPI全年最高銷量本地男歌手獎，打低陳奕迅及古巨基等強敵，氣勢強勁。</p><p>話你知：戒壞習慣防心肌梗塞</p><p>葛民輝早前暈倒入院，一直有傳他是患有心肌梗塞，其實心肌梗塞是由冠心病引發，患者如突然進行劇烈運動，或情緒出現大波動時，心臟負荷即大增，病人血管被脂肪堵塞而收窄，沒有足夠血液支持心臟，會引致心絞痛，更有可能猝死。其實冠心病的成因甚多，年齡及遺傳均有影響，後天成因則源自不良生活習慣，例如吸煙及缺少運動等。身為家庭唯一經濟支柱的阿葛，密密接job養家，作息時間顛倒，缺乏運動之餘加上吸煙及肥胖，的確較易患有冠心病。</p></body></html>