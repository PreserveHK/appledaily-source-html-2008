<html><header><meta charset="utf-8"><title>隔牆有耳：傑哥訪歐學埋偷閒 - 李八方</title></header><body><h1>隔牆有耳：傑哥訪歐學埋偷閒 - 李八方</h1><p>歐國盃大戰連場，公民黨議員梁家傑身在歐洲，佢唔係去睇波，而係參加一個國際議會管治研討會，同多個國家國會議員交流，了解各地議會運作模式。<br> 傑哥話畀八方聽，香港立法會大致沿襲英國國會體制，歐洲國家議會都以英國為師，所以歐洲國家嘅議會運作模式，不論係口頭質詢、跟進地區議題、辯論模式等都同香港好相似，唯一不能同日而語嘅，係工作時間。<br> 佢指適逢歐國盃決賽周，有個歐洲議會代表同佢講，近日都會準時黃昏6點收工，因為議員、職員要齊齊去睇波。香港立法會因為會期臨近尾聲，政府臨急抱佛腳催促議員加快審議草案，準時放工對議員嚟講絕對係奢望。</p></body></html>