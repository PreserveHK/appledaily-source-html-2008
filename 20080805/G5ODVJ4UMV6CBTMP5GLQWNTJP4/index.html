<html><header><meta charset="utf-8"><title>金手指：再奉曾淵滄之命講石油 - 孫柏文</title></header><body><h1>金手指：再奉曾淵滄之命講石油 - 孫柏文</h1><p>上個禮拜四，曾淵滄教授喺佢嘅專欄，公開呼籲財經版老編，叫我寫多啲關於石油同油價嘅嘢。咁喺前日，我就奉命講石油。我嗰日首先強調，短期嘅油價走勢，絕對係靠估。<br> 如果好似曾教授喺上個禮拜四咁講：「大市……一跌一升，全是由美股拉着鼻子走。美股則由石油價格拉着走，或者再加上個別企業的業績所影響，但主導力量還是石油價格。」咁孫柏文就有一個壞消息，預測單日股市走勢，就會好似我以前股票行老闆話齋：「股票、股票，都係估估吓。」</p><p>商品大王認九流炒家</p><p>想預測油價走勢，只可以做啲比較長遠嘅預測。如果一定要估吓短期走勢，我就要提醒你，商品大王JimRogers成日都話自己係「九流炒家」嘅原因，就係簡單直認自己不能夠預測短期走勢。咁你叻唔叻得過商品大王？<br> 前日講過，長遠嘅預測當然又係供求決定。禮拜一開始講需求，我話人類使用石油嘅方法，越來越有效率。每桶石油帶嚟嘅快樂，越來越多，所以先至會肯出越來越高嘅價錢嚟買。<br> 不過喺禮拜一亦講過，如果政府進行補貼，當用家毋須面對油價嘅升幅，使用效率就唔會提升。而因為取消補貼，會令市民反感，所以全世界好多政府都會繼續補貼。特別係啲「世界焦點」嘅地方，因為市民表達不滿嘅方法，好多時候都會示威遊行，所以管治「世界焦點」嘅政府（例如奧運前嘅大陸），唔會停止補貼。<br> 不過就算一個政府，對使用石油嘅效率置諸不理，但因補貼始終非常昂貴，一旦一個地方唔再係「世界焦點」，補貼就可以減少。所以禮拜一就推介「奧運後概念股」中石化（386）。</p><p>補貼扭曲石油需求</p><p>其實，世界各地嘅政府補貼，已經嚴重扭曲石油需求。根據石油分析員非常尊重嘅英國石油公司BP嘅數據統計部，07年有九成幾石油需求增長，都係來自有石油補貼嘅地方。所以一日仲有地方政府大規模補貼，就算例如美國等冇補貼嘅地方，需求減少，全球總體需求都會繼續增加。<br> 要估需求，就要估補貼。<br> 網誌： http://phatdat.blogspot.com </p></body></html>