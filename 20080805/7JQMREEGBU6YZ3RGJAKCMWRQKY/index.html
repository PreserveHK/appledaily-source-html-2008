<html><header><meta charset="utf-8"><title>中環在線：奧運奪金　恒生獎100萬 - 李華華</title></header><body><h1>中環在線：奧運奪金　恒生獎100萬 - 李華華</h1><p>恒生銀行（011）副董事長柯清輝真係心繫奧運，前日恒生公佈中期業績，柯大班噚日隨即開記者會解畫，咁忙都掛住為香港奧運代表隊打氣，勉勵佢哋爭取好成績。柯大班當然明白打氣唔可以得把口講，所謂重賞之下必有勇夫，獎金最實際。今屆北京奧運，恒生繼續同香港體育學院合作，推出優秀運動員獎勵計劃，不論金、銀、銅牌，甚至攞到第4至第8名嘅運動員都有獎金。</p><p>上屆乒乓孖寶攞百二萬</p><p>上屆奧運會，奪得銀牌嘅乒乓孖寶高禮澤同李靜就一齊攞到120萬銀。而今屆參加奧運嘅香港代表成功奪金，可以得到100萬港銀獎金，銀牌同銅牌就分別有75萬同25萬銀。<br> 華華翻查資料，發現唔少國家都以獎金激勵運動員，好似新加坡就以100萬美金重賞金牌得主。</p><p>恒生優秀運動員獎勵計劃<br></p><p>金牌<br> 奧運個人：100萬　奧運團體：140萬<br> 殘奧個人：6.0萬　殘奧團體：8.4萬<br> <br> 銀牌<br> 奧運個人：75萬　奧運團體：120萬<br> 殘奧個人：2.4萬　殘奧團體：4.0萬<br> <br> 銅牌<br> 奧運個人：25萬　奧運團體：50萬<br> 殘奧個人：1.2萬　殘奧團體：2.4萬<br> <br> 第4至8名<br> 奧運個人：5萬　奧運團體：10萬<br> 殘奧個人/團體：不適用<br> <br> 單位：港元　註：由恒生及體院平均負責</p></body></html>