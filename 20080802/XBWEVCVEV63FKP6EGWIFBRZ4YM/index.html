<html><header><meta charset="utf-8"><title>鬼馬砵砵車　復刻周身銀</title></header><body><h1>鬼馬砵砵車　復刻周身銀</h1><p>唔少經典車系都推出復刻版，繼VolkswagenBeetle同MINI之後，意大利Fiat亦為500車系推出新生代版本；新車造型線條跟舊有相似，藉此保留當年經典形象外，同時又加入咗唔少現代化元素，希望將年輕型男潮女，皆成為自己的裙下之臣。<br><br>記者：鄭達基<br>攝影：林栢鈞</p><p>線條筆觸跟足當年</p><p>倘若要成為一代經典嘅復刻新生代，一個同當年相似嘅造型確實係箇中必備條件；正因如此，意大利Fiat喺設計經典500車系嘅新生代時，刻意喺造型勾畫上保留當年線條嘅筆觸，隨後再加入適量現代化元素，從而增加吸引力。<br> 今次同Fiat500接觸嘅時間，比上一次喺Showroom進行拍攝工作長好多，所以有機會可以細意欣賞佢每一處。正如上文所講，新車保留有多年造型線條嘅筆觸，除咗線條傾向圓潤外，無鬼面罩嘅車頭Design，以及一字形電鍍邊裝飾統統得到保留；而現代化元素就包括連門邊鏡電鍍保護殼、頭尾泵把電鍍條邊嘅電鍍配件套裝、15吋18輻式（的確係18輻式！）合金胎軨等等，將之拼拼湊湊之後，得出嘅結局就係樣Cute得意，有當年影子之餘，都可以迎合年輕潮人愛型嘅要求。<br> </p><p>內裝齊料空間闊落</p><p>開初我仲以為外表的骰嘅Fiat500，車廂空間肯定異常擠迫，但實情原來相反。話說試車當日連我在內總共有三個人，最先安排生得高大嘅攝影師坐後座，沿途佢只係投訴過懸掛設定較硬，無詐過型話後座空間唔夠；及後到我試坐，竟然發覺有成40吋腰嘅肥仔都坐得落，仲要係唔逼嗰隻㖭！另外，車廂裝飾同軚盤等設備都用咗跟車身顏色一樣，加上由於屬頂級Lounge版，所以加咗個超大天幕式車頂，等你可以同車上嘅朋友有更多親近大自然機會。<br> 在港發售嘅Fiat500，全部以1.4公升引擎作主力，馬力及扭力輸出分別為100匹及131Nm，而波箱則為5前速手波；不過，要揀的話我諗會畀多$8,850（未連稅）揀5前速Dualogic半自動款式，操作方法同Alfa嘅Selespeed半自動波相似，並可選擇全自動或手動模式，最正係當你使用全自動模式嗰陣，全車乘客唔會有「跪拜」情況出現，而開啓Sport模式後，加速反應仲會變得爽快，以改善車子性能表現。&#13;</p><p>超多車身貼紙任你揀</p><p>廠方為500推出多種搶眼到暈嘅車身色調之餘，亦同時推出咗超多款車身貼紙（售價$2,500起），任你自己拼砌自己揀，甚至連車匙保護套都提供埋，無論係型男定係潮女，想部車有自己Style真係話咁易。<br> </p><p>規格</p><p>引擎：1,368c.c.直4DOHC<br> 馬力：100hp/6,000rpm<br> 扭力：131Nm/4,250rpm<br> 傳動：5前速Dualogic半自動波，前輪驅動<br> 查詢：AutoSportiva（28778788）</p><p>每月供幾多？</p><p>首期：$21,920<br> 利率：5%<br> 年期：48期<br> 每月供款：約$4,933<br> 註：以上數據僅供參考</p></body></html>