<html><header><meta charset="utf-8"><title>VolvoV50T5<br>旅行車返老還童　注銀有術</title></header><body><h1>VolvoV50T5<br>旅行車返老還童　注銀有術</h1><p>一提起瑞典Volvo，大家必定諗起嗰啲賣相老成持重嘅車款，後生仔一定唔Buy；但呢幾年佢哋推出嘅新車，全部都開始改用年輕新Look示人，最佳例子莫於今日呢部V50T5，除咗車裏車外喪加金銀物料、成架生猛晒外，更配搭埋2.5公升Turbo引擎，馬力達230匹，簡直好似後生仔咁有心有力，真係注銀有術！<br><br>記者：鄭達基<br>攝影：譚盈傑<br>模特兒：Carey</p><p>多個Turbo快好多</p><p>話晒V50都係一部旅行車，超大尾廂先係賣點所在；如果要將尾廂容量大幅增加300公升，去到717公升嘅話，只須將後排座椅放平，再將後方擋板拆走就得，夠靈活。<br> 始終車重近1.5噸，所以Volvo特別裝番副勁啲嘅2.5公升直5引擎，仲要加埋Turbo㖭！雖然唔似超跑鬼殺咁嘈，但至少輸出夠線性同平均，行車表現都幾暢順。試車當日由灣仔出發，沿告士打道接陡斜嘅藍塘道嚟到跑馬地，沿途以5前速Geartronic半自動波嘅手動模式轉波拖波，甚至踩大腳油狂飆，佢都依然好Smooth，抵讚。</p><p>裏裏外外加金屬</p><p>由細到大都覺得Volvo旅行車似鐵甲車，除咗硬淨夠安全外，可謂毫無美感可言。哈，當見到新嘅V50T5後，終於擺脫呢種感覺，事關佢同啱啱在港推出嘅新款S40一樣，車首造型改用年輕化設計，尤其係全新嘅頭泵把，跟同旁邊加咗電鍍框邊嘅鬼面罩相互配襯，加上廠方仲將車頂行李架變埋金屬設計，望落去成部車靚仔晒靚仔之餘仲後生咗，唔會似以前咁老老土土咩都話要成熟Feel。估唔到車廂竟然同啱啱推出嘅Facelifted新版S40幾乎一樣，不論軚盤定係勁出位嘅「一塊」中控台都係繼承咗S40，最正係車廂加咗好多金屬裝飾，總比一味黑沉沉好得多。</p><p>規格</p><p>★引擎：2,521c.c.直5DOHC配Turbo<br> ★馬力：230hp/5,000rpm<br> ★扭力：320Nm/1,500-4,800rpm<br> ★傳動：5前速Geartronic半自動波，前輪驅動<br> ★查詢：VolvoCarsHK（29273388）</p></body></html>