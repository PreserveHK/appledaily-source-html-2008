<html><header><meta charset="utf-8"><title>日式咖喱磚　兩溝包好食</title></header><body><h1>日式咖喱磚　兩溝包好食</h1><p>日本人最擅長將外來的材料注入自己特色的元素，創作出獨有美食，日式咖喱便是其一。日式咖喱磚一般分為甘口、中辛和辛口三種，CoCo表示煮日式咖喱基本上毋須技巧，在日本連幼稚園生都會煮，但要煮得好食就要一個秘訣，就是無論選用任何一種味道都要兩溝，這樣可令咖喱味道更複雜有層次。<br><br>記者：趙珮倩<br>攝影：周旭文、楊錦文<br>示範：和風料理導師CoCo小松本太太</p><p>日式咖喱磚可在大型超市買到，牌子選擇頗多，售價約$20至$25/盒不等，CoCo個人認為「Golen」牌最好味。</p><p>甘口</p><p>味道最甜，受小朋友歡迎。</p><p>中辛</p><p>適宜配搭甘口味咖喱同煮，甜中帶少許香辣。</p><p>辛口</p><p>雖然話辛口，但都不算十分之辣，極易入口。</p><p>日式咖喱好拍檔<br>日本蕎頭</p><p>同樣帶酸甜，有助冲洗味蕾，令咖喱味更突出。</p><p>福神漬</p><p>經醃過的蔬菜，酸甜爽口，可助中和濃郁的咖喱味。</p><p>和風咖喱</p><p>需時：40分鐘<br> 份量：4人<br> <br> 日式咖喱帶甜易入口，小朋友都啱食，亦可按喜好加其他食材同煮，用來撈飯至適合不過。</p><p>材料</p><p>排骨400克、洋葱200克、紅蘿蔔150克、薯仔500克、甘口咖喱磚/辛口咖喱磚各65克、水850毫升、福神漬適量、日本蕎頭適量
</p><p>做法</p><p>1.排骨洗淨瀝亁備用。<br> <br> 2.洋葱切開，紅蘿蔔洗淨去皮切7-8mm厚片，薯仔洗淨去皮切4-6塊。<br> <br> 3.燒熱鑊下油，將洋葱炒香，加入排骨、紅蘿蔔及薯仔炒勻後加入水煮沸後，加蓋轉中火燜煮30分鐘。<br> <br> 4.紅蘿蔔及薯仔煮至軟後加入咖喱磚拌溶盛出，伴上福神漬及日本蕎頭即成。&#13;</p><p>貼士</p><p>待加入水煮滾後要撇清浮出的泡沬，這樣煮出來的咖喱會更好味。</p><p>羅小姐：我試過煮日本咖喱雞翼，醃完之後再煮，唔知點解成碟餸好鹹，究竟乜嘢出錯？<br> <br> 答：日本咖喱本身味道已經好夠，所以雞翼唔使醃，如果怕有雪味，可灒少許酒炒香。</p><p>帆立貝沙律</p><p>需時：20分鐘<br> 份量：2人<br> <br> 平時最怕食生白蘿蔔，怕澀又怕有渣，但CoCo教路先用鹽揉搓再冲洗，將蘿蔔的澀味逼出，果然啖啖清甜爽脆，用來做沙律一流。</p><p>材料</p><p>大根（日本蘿蔔）15厘米、罐頭帆立貝1罐、日本沙律醬3湯匙、鹽適量、日本水菜1/2包、柚子味醋2湯匙、麻油1湯匙、胡椒粉適量
</p><p>做法</p><p>1.大根切幼條後放筲箕上撒鹽，用手揉搓至水份溢出，以清水冲淨，放亁布上扭出水份至亁透。<br> <br> 2.帆立貝絲及扭亁之大根幼條放大碗內，加入日本沙律醬、鹽及胡椒粉拌勻。水菜洗淨切約5厘米長段放在碟上；將沙律絲置在水菜上。<br> <br> 3.柚子味醋及麻油拌勻作醬汁即成。</p><p>貼士</p><p>大根幼條一定要完全扭亁，否則沙律很容易會出水。</p><p>余小姐：日本蘿蔔同本地蘿蔔有甚麼分別？<br> <br> 答：日本蘿蔔（右）較甜纖維較幼，適宜生食；而本地蘿蔔如生食的話則帶點辣，纖維較粗，易有渣。</p><p>和風一口牛</p><p>需時：20分鐘<br> 份量：2人<br> <br> 用肥牛打邊爐就食得多，估唔到可以捲埋當牛柳，咬落一層層勁軟腍，口感絕不比靚牛柳遜色。</p><p>材料</p><p>肥牛片200克、蒜片1/2杯、日本豉油3湯匙、味醂11/2湯匙、料理酒1湯匙、糖2湯匙
</p><p>做法</p><p>1.將肥牛片捲起，所有調味拌勻備用。<br> <br> 2.燒熱鑊下油，將蒜片爆香，至金黃色馬上取出備用<br> <br> 3.倒入肥牛卷，煎封表層以鎖住肉汁。<br> <br> 4.將其餘調味倒入鑊中，以大火將汁液煮至稠身上碟，伴以蒜片即成。</p><p>貼士</p><p>蒜片爆香，取出待冷卻約20秒，再立刻將蒜片回鑊略炒，更能做出金黃效果。</p><p>余小姐：味醂有幾多種？<br> <br> 答：味醂分本味醂及味醂風兩種，後者含酒精量較高，更具辟除腥臭功效，但兩者的用途大致相同。</p><p>軟心威化朱古力</p><p>需時：30分鐘<br> 份量：2人<br> <br> 如果情人嫌上星期情人節的朱古力不夠喉，趁住明天是元宵佳節，學做這個軟心朱古力，包保食到佢心都溶埋。</p><p>材料</p><p>朱古力100克、牛油15克、忌廉1湯匙、朱古力威化餅100克、可可粉30克
</p><p>做法</p><p>1.朱古力威化餅敲碎備用。<br> <br> 2.燒沸水1鍋後轉小火保持溫度。<br> <br> 3.朱古力、牛油及忌廉放耐熱容器內再放在熱水上加熱至溶化。<br> <br> 4.將朱古力威化餅碎加入（3）內拌勻，取出適量搓成小球狀，然後滾上可可粉後放即成。</p><p>貼士</p><p>溶朱古力加入威化餅碎拌勻，待略為攤凉，會更易於搓成小球狀。</p><p>Regina：外層唔用可可粉，可以用其他材料嗎？<br> <br> 答：可以用綠茶粉，味道同朱古力都好夾，再鋪上金箔，即刻身價十倍。</p><p>網上重溫<br>http://cooking.appledaily.com</p></body></html>