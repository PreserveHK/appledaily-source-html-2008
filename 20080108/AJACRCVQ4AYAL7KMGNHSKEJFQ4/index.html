<html><header><meta charset="utf-8"><title>金手指：叱咤08年金融詞 - 孫柏文</title></header><body><h1>金手指：叱咤08年金融詞 - 孫柏文</h1><p>如果孫柏文要大家投票選出，最能代表07年國際金融業嘅「詞」，相信大熱門一定係subprimemortgage次按呢個詞。如果要我估最能代表08年嘅「詞」，相信將會係counterpartyuncertainty。<br> Counterpartyuncertainty係乜？直譯就係「對賭單位不明朗因素」。最好嘅比喻就係你走去賭馬，不過又唔係同馬會賭，搵咗個外圍落注。個外圍佬就係你嘅對賭單位。<br> 平時，同外圍佬落注，最重要就係你買嘅嗰隻馬第一隻過終點。揀唔揀到嗰隻冠軍馬，就係你嘅marketrisk「市場風險」。</p><p>買外圍嘅風險</p><p>例如，早排高盛冇好似其他花旗國金融機構咁，宣佈輸大錢，係因為賬面上佢哋入咗好多買次按債券下跌嘅衍生工具。<br> 不過，有時你雖然買中咗隻馬，不過外圍佬賠唔起，最後走佬，雖然賬面上贏咗，但最後得個桔。<br> 呢個就係買外圍嘅「對賭單位不明朗因素」。咁點解我會估呢個詞將會叱咤08年國際金融業？又攞番高盛為例子，佢哋賬面上贏咗啲對賭單位好多錢，不過佢哋嘅對賭單位係邊個就冇人知。一旦對賭單位頂唔順，高盛就會得個桔，跟住要為手上嘅次按債券進行大幅撇賬。</p><p>對賭單位執笠</p><p>今時今日，好多銀行都有做對冲，賬面上輸極有個譜。不過如果對賭單位相繼執笠，國際金融業就會再掀巨浪。<br> 大家可能會問：「如果咁危險，點解啲銀行高層唔出聲？」如果你係個做到月尾就會離職嘅私人助理，老闆下個月就要飛去見個大客，佢叫你買機票，話乜都唔理，最緊要平。你橫掂月尾就會走，所以幫襯間信譽唔好嘅旅行社，只要旅行社捱過月尾就會唔關你事，因為你已經做晒你要做嘅事。啲銀行高層就係呢個助理，明未？<br> <br> 金手指網誌： http://phatdat.blogspot.com </p></body></html>