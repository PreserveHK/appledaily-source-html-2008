<html><header><meta charset="utf-8"><title>娥姐天華夫妻逛菜檔<br>街坊嗌：師奶股神咁瘦㗎</title></header><body><h1>娥姐天華夫妻逛菜檔<br>街坊嗌：師奶股神咁瘦㗎</h1><p>無綫再次推出以師奶為主題的劇集《師奶股神》，當中商天娥谷肥演師奶，天華自度扁嘴夠抵死，令二人飾演的屋邨夫婦入型入格，日前二人殺入街市，不少街坊大讚二人演技出色，令他們十分安慰。臨近結局篇，一對「模範夫婦」更希望收視高企。</p><p>商天娥及謝天華近日憑無綫劇集《師奶股神》再次成功吸引一眾師奶，劇中扮演師奶的娥姐可謂入型入格，完全將一眾師奶的心底話公諸於世，日前兩人齊齊於銅鑼灣街市現身，吸引大批市民圍觀，眾街坊對兩人讚不絕口，謝天華被眾師奶大讚靚仔之外，更稱呼他為「舞王」，謝天華也照單全收。<br> 這對冒牌夫婦拍拖逛菜檔、生果檔及魚檔，不少師奶均要求合照，除了天華被眾街坊大讚之外，娥姐亦被讚真人又靚又瘦，其中一位街坊更說：「吓！乜佢唔係好肥㗎咩，點解真人咁瘦㗎！」</p><p>日食五餐谷腩</p><p>娥姐自言為了拍攝該劇增肥20磅，她說：「當初收到劇本知道要拍套師奶劇，咁之前都拍過《師奶兵團》，想同之前有少少唔同，所以就決定去增肥。嗰時一日食五餐仲成日去打邊爐，實行要谷肥自己，不過肥嗰時身體都唔係咁好。」雖然目前娥姐仍未回復當初的磅數，但整個人已經清減不少，她說：「𠵱家都瘦番十幾磅，主要係做運動去減肥，我覺得個人健康最重要。」<br> 劇中二人雖首次扮演夫婦，但已默契十足，娥姐更大讚天華的演技，她說：「今次我好欣賞佢好用心去設計咗一個扁嘴嘅造型，令到成個感覺都好老套，就係因為佢演得比較老套所以先顯得我可愛，所以今次大家嘅角色都好入屋，令到好多人都會好認同。」</p><p>炒股切忌跟風</p><p>娥姐於劇中飾演炒股高手，為人十分精打細算，娥姐自言現實中亦試過炒股票，她說：「自己本身都有買開，會買啲比較穩陣嘅股票，十幾年前第一次買股票跟人哋買，朋友話買乜嘢自己就買乜嘢，點知就蝕晒，我覺得買股票真係唔好盲目跟風，事前要做好功課。」<br> 娥姐及天華均表示劇集出街後，不少市民對他們劇中的角色十分有共鳴，娥姐說：「之前喺大陸返香港，點知喺碼頭有個男人叫我股神，又問我有乜嘢貼士，亦都試過有次有個師奶問我攞貼士，我都話唔好，叫佢自己睇，一陣輸咗怪我就唔好。」<br> 採訪：王崇穎　攝影：林德雄</p></body></html>