<html><header><meta charset="utf-8"><title>LUMIX新玩法　對焦篤篤篤</title></header><body><h1>LUMIX新玩法　對焦篤篤篤</h1><p>影相前，按半下快速對焦已成為習慣，而最近出現的人臉對焦、笑臉對焦等，令拍攝變得更簡單。不過要講到方便，就一定不及Panasonic最近推出的LUMIXDMC-FX520，屬旗下相機首次配備輕觸式屏幕，用家只要於屏幕篤一篤，就可以將人像鎖住及對焦，影咩都咁方便！再加埋25mm廣角鏡及高達720p高清短片拍攝功能，好玩同實用性兼備。<br><br>記者：許福合<br>攝影：林栢鈞<br>Model：Mandy</p><p>輕觸式自動追焦</p><p>見到FX520機身，其實無咩驚喜，外形都係Panasonic相機款式。好彩仍Keep住輕巧，厚度亦只有22.9mm，反轉機背就會見到3吋輕觸式屏幕，夠晒大之餘，仲係Panasonic首款可以篤嘅DC。結合新操作介面，用家在操作時會有更大彈性，相信會同SONYT系列輕觸式相機來一番惡鬥！拍攝時，透過新加入輕觸式自動追焦功能，當用家於屏幕篤下去，相機就會將指定位置物件主體鎖定，而且有追蹤功能，即使主體移動仍可保持對焦及準確曝光。此功能影人像相固然好用，若用來拍攝坐唔定狗仔貓仔或小孩就更見方便。另外，FX520支援手動曝光，光圈及快門都可以自行設定，任你自定拍攝效果。</p><p>25mm拉闊影</p><p>PanasonicDC一向都以廣角做賣點，而FX520更係繼FX36之後，另一部裝備25mm超廣角鏡頭的相機。鏡頭採用LEICADCVARIO-ELMARIT，配合高折射率非球面（EA）鏡頭系統，除咗達到25mm廣角外，同時亦能提供5倍光學變焦，相等於傳統35mm相機25-125mm焦距。若與傳統35mm鏡頭相機相比，取景到拍攝都能獲得更寬闊畫面，無論係拍攝大合照又或者有氣勢的風景照片都相當合適。FX520另備有「iA智能拍」功能，能自動調校影像光度，避免照片出現偏暗或爆光情況，旅行拍攝啱晒！</p><p>28mmVs25mm</p><p>高清短片2GB</p><p>講到影相功能，FX520絕對唔嘢小。1010萬像素，備有MEGAO.I.S.光學防手震，「至醒」ISO可將ISO推至最高6400。更有大量場景拍攝，由人像到夜景到寵物模式都具備，影相變得更容易！而人面偵測亦具備，方便用家按情況選擇拍攝方式。短片拍攝亦成為FX520強項，能支援拍攝1,280×720p高清短片（每秒30/15格），每段影片最長2GB，比巿面大多數相機所提供的影片拍攝功能都強。如果你買埋HD色差訊號線接駁高清電視欣賞，重播時仲可以配襯埋音樂，效果更佳。</p><p>測試</p><p>FX520最令筆者留有印象係25mm廣角拍攝鏡頭，留意相片背景大廈線條，Wide鏡拍攝仍可保持直線，可證明鏡頭質素相當高。</p><p>Profile</p><p>感光元件：1010萬像素CCD<br> 變焦：5倍光學、4倍數碼<br> 記憶卡：SD/SDHC/MMC（內置50MB）<br> 屏幕：3吋<br> ISO：100/200/400/800/1600（「至醒」ISO最高6400）<br> 電源：專用鋰電池<br> 體積：94.9×57.1×22.9mm<br> 重量：155g<br> 查詢：Panasonic（28330955）</p></body></html>