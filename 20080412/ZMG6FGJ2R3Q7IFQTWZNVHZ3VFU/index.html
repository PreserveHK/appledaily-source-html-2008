<html><header><meta charset="utf-8"><title>隔牆有耳：奧運房車唔憂賣 - 李八方</title></header><body><h1>隔牆有耳：奧運房車唔憂賣 - 李八方</h1><p>奧運聖火傳得火熱，開幕禮殺到埋身，為奧運提供專車接載嘉賓同健兒嘅奧廸（Audi），總共會贊助1,100部頂級房車。Audi香港董事總經理葛創基話，由於香港協辦馬術比賽，所以車廠會運送約100架車到港。<br> 據講呢批車八成係價值45萬嘅A6L房車，高級啲嘅A8L系列都有，葛創基指奧運專車特別之處係用特別光亮「立立令」嘅胎軨，內櫳座位選用較軟熟嘅皮革，令貴賓、運動員坐得舒舒服服，每架車都有奧運徽章，表明唔係普通貨色。<br> 葛創基指呢批新車只會喺奧運同傷殘奧運期間使用，奧運會後好大機會公開發售。呢啲贊助車一般會有折扣，Audi卻想吊高嚟賣，葛創基解釋因為有紀念價值，又話𠵱家已有人問價，既然唔憂賣，分分鐘貴過新車㗎！</p></body></html>