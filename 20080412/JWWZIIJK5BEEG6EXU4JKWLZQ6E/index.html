<html><header><meta charset="utf-8"><title>隔牆有耳：「KS」車牌50萬元成交全場最貴 - 李八方</title></header><body><h1>隔牆有耳：「KS」車牌50萬元成交全場最貴 - 李八方</h1><p>自訂車牌拍賣熱潮可能冷卻，噚日舉行嘅拍賣會明顯冇以前咁墟冚，全日最高價係50萬元嘅「KS」，買家冇透露姓名身份，唔知係咪幫嘉誠、家誠定竟成買？次高價車牌係「NG」賣30萬元，買家亦玩神秘；「DW」同「FY」分別以21萬元同20萬元成交，買家都係車牌公司。</p><p>「AAA888」贈老公乖仔</p><p>拍賣會最搶鏡係廿四孝老婆兼媽咪陳太，佢以18萬元投咗自訂嘅「AAA888」，佢話做機械嘅老公英文名叫Alvin，兩個仔英文名又係A字頭，所以自訂呢個三條A車牌襯番三仔爺，初時以為要幾十萬先有交易，18萬元成交真係抵到爛。陳太同時勾出「AAAA1111」車牌，不過覺得排位唔靚冇舉手，由其他人以5.5萬元買咗。<br> 以4萬蚊投到「0HMYG0D」嘅鄭生話志在必得，所以唔理價錢都要到手，至於點解一定要買到呢個牌，佢話因為得閒喎！賭王女兒何超儀英文名叫Josie，噚日「J0S1EH0」車牌以底價5,000蚊賣出，可能冇人敢同賭王爭啩。《蘋果》賣6蚊一份，「APPLE」車牌則競投到5萬蚊先扑槌。</p><p>昨日部份車牌成交價</p><p>車牌：KS　價錢：$50萬<br> 車牌：NG　價錢：$30萬<br> 車牌：DW　價錢：$21萬<br> 車牌：AAA888　價錢：$18萬<br> 車牌：APPLE　價錢：$5萬<br> 車牌：0HMYG0D　價錢：$4萬<br> 車牌：J0S1EH0　價錢：$5,000<br> 資料來源：運輸署</p></body></html>