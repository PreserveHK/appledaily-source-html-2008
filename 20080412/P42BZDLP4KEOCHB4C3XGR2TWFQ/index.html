<html><header><meta charset="utf-8"><title>窩輪搏擊：追網通輪揀6916 - 俊樺</title></header><body><h1>窩輪搏擊：追網通輪揀6916 - 俊樺</h1><p>前晚花旗股市回升，但冇改變大局，都係橫行偏軟格局，投資者對於花旗經濟前景仲係好憂慮，近日每次造淡，都唔少得呢個藉口。<br> 次按風暴之後，花旗經濟前景差係人都知，樓市係咁跌，牽連嘅層面好廣，嚴重嘅程度毋須估，睇吓伯南克做緊啲乜同埋格林斯潘建議用公帑救樓市就好清楚，任何話花旗樓市已見底同最壞嘅時刻已過去嘅說話都唔好信，只能夠當係炒作藉口。<br> 𠵱家最緊要睇實美元，美元弱勢已經係共識，但弱勢嘅特點係每隔一段時間就會有一次急挫，為金融市場帶嚟震盪，跟住嘅變化就會有好多不明朗因素，好似坡元升值，會觸發乜嘢變化都要留意。<br> 花旗股市冇咁快會好番，內地股市則較反覆，呢幾日好似想郁番上去，H股就借「六行」嘅業績炒上，睇嚟個勢都唔錯，下禮拜相信會繼續有好表現，技術最強勢嘅係交行（3328），個勢最穩嘅就係工行（1398），相關C輪可留意。<br> 港股昨日好勁，炒高近500點收市，但成交只有771億，同前日差唔多，仲係「塘水滾塘魚」格局，只能夠炒個別，未有全面炒上嘅條件。</p><p>正股上望24.7元</p><p>網通C輪6916：網通（906）昨收22.80元，升3巴仙，彈咗兩日，終於上番10日同20日線樓上，會再試23.40元，破位睇24.70元，可以買啲網通C輪6916短炒。隻輪昨收24.7仙，槓桿率9.2倍（有效4.3倍），正股升上24.70元，6916應該見到33仙，正股跌穿21.80元，沽出隻輪止蝕。</p></body></html>