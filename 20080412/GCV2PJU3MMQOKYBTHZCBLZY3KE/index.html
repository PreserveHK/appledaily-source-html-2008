<html><header><meta charset="utf-8"><title>Swift辣出面　十全大暴走</title></header><body><h1>Swift辣出面　十全大暴走</h1><p>鈴木Swift，尤其1.6Sport版，可愛車仔暗藏125匹馬力，彎好力大「笑裏藏刀」！其實有實力又使乜隱藏？代理啱啱引入一批ChiliConcept加辣醒胃配件：頭冚擾流、尾翼、拉花、碳纖配件，全部係強化變型部件。萬幾蚊齊料上身辣出面，所謂人靠衣裝車靠改裝，呢套十全大補品，確係嘅Swift強身嘅妙品！<br><br>撰文：嘴嚼爺<br>攝影：王文忠<br>Model：Kibby</p><p>強身妙品任選</p><p>模特兒小姐一見到Swift就話：「影Mini梗係擺啲Funny啲嘅Pose啦！」實情係，我哋去代理攞車嘅，嗰度雞乸咁大隻字寫住Suzuki！不過我深信，如果呢幾架Swift唔係拉咗花，車頂又唔係轉咗白色，就算唔識車嘅妹妹仔，都唔會誤會佢哋係Mini。其實Swift都出咗一段日子，都係時候要帶啲新鮮感畀一眾車主喇！今次呢堆辣件，唔使一次過買晒，可以逐件加裝，鍾意邊件加邊件，更能凸顯品味。齋版Swift又確係太齋，筆者最鍾意係拉花加車頂轉色，加咗之後令得意車仔加添小跑味。如果你嗰架係Sport版，就可以將佢嘅本性浮面，由內辣到外，而且話晒係原裝油，點都矜貴過你喺街舖亂咁噴。另外，個人覺得一對有指揮燈嘅配色門鏡又係必加嘅，加裝之後成個格局貴咗。轉車頂色加拉花配門鏡，已經可令部車改頭換面，至於其他強身妙品，裝唔裝就自己揀喇。</p><p>三版大不同</p><p>呢套叫做ChiliConcept嘅加辣補品可以加裝到任何版本嘅Swift身上，1.3版都可以扮辣椒。今次就有齊三個版本到場，分別係1.3、1.5同1.6Sport版。Sport版同最細c.c.版本車價相差幾大，5萬蚊買多唔夠300c.c.，每年牌費又貴成兩千銀，知慳識儉嘅車迷唔使講都識揀。不過講真，其實兩個版本根本係兩回事！如果你但求有架得意車仔代步嘅話，一定係有平買平。但如果你稍有要求，想閒時同人鬥吓氣，享受吓加速嘅樂趣，呢啲錢就真係唔慳得。先唔講性能，你睇Sport版個車頭鬼面罩同16吋胎軨（普通版15吋），再行去車尾，昅昅一孖雙出氣喉，着埋車聽聽把聲，你就即時明白Sport版嘅吸引力。</p><p>短小靈活又夠力</p><p>今次有機會試勻三版，普通版只可以講句夠用而靈活，返工放工揸得舒服，但一上Sport版，就知分別。首先座椅已經用紅黑襯色，承托感都好過普通Seat位好多，架車亦都真係好力好多。上大帽山一段路，前面泥頭車蝸牛咁慢，一抽頭而出，拍落低波再加大啖油，舒服晒。125匹馬力應付1,500kg車重，換嚟不一樣嘅爆炸力，要同一眾歐洲turbo小跑相提並論，可能自討苦吃，但SwiftSport起步加速都相當令人驚喜，而且短小車身非常靈活，直情係為香港道路而設。<br> 今次呢架係四速自動波，代理話開頭並無諗住引入手波版，但就係因為有好多熱血硬派車迷係要搵棍仔，所以先訂埋。係，棍波版一定更好玩，但我份人懶，自動波反應已經相當不俗，況且香港成日塞車㖭！</p><p>ChiliConcept十全大補品</p><p>金屬腳踏$900<br> 碳纖車門把手$580<br> 尾門金屬腳踏板備LED$1,500<br> 頭冚擾流$2,500<br> 鯊魚鰭天線$1,800<br> 尾翼連Brake燈$2,800<br> 自選色門鏡連指示燈$2,800<br> 電鍍油缸蓋$1,500<br> 自選車頂顏色$2,000<br> 車身拉花Sport：$1,300/Suzuki：$1,300/Hermann：$1,800</p><p>規格<br>SuzukiSwiftSport（Swift1.5/Swift1.3）</p><p>引擎：1,586c.c.（1,490c.c./1,328c.c.）直4DOHC<br> 馬力：125ps/6,800rpm（110ps/6,000rpm/91ps/6,000rpm）<br> 扭力：148nm/4,800rpm（143Nm/4,000rpm/118Nm/4,000rpm）<br> 傳動：四前速自動波<br> 驅動：前置引擎、前輪驅動<br> 查詢：香島汽車23320091</p></body></html>