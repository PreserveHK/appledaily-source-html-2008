<html><header><meta charset="utf-8"><title>痛失孝女八旬夫婦徬徨</title></header><body><h1>痛失孝女八旬夫婦徬徨</h1><p>天下父母，最悲哀者，莫過於白頭人送黑頭人。幼女艷蓮（48歲）不幸癌病復發，入院18天離世，81歲的區婆婆與88歲丈夫痛失愛女，生活頓失依靠，且因無力辦理愛女後事，徬徨無助。<br> 區氏兩老共育有三女一子，除艷蓮未婚外，其他子女各有家庭，也各有負擔及困難，其長女患有精神病，次女丈夫失業，一家靠綜援生活，兒子任職的士司機，收入僅足餬口，多年來供養父母重責，由艷蓮任職酒樓樓面獨挑。<br> 兩年前艷蓮發現患有乳癌，接受手術後，體力不足支持原有工作，區婆婆說：「屋企附近有個報紙檔老闆同情我哋，請咗細妹（艷蓮）做兼職，一個月搵2千蚊，加埋丈夫以前份政府清潔工人，約2千蚊長俸，僅僅夠生活。」<br> 每天凌晨四時，艷蓮便要和母親起床叠報紙，疑長期操勞及擔心影響收入，身體有異常也沒正視，至3月初，忍受不了腹痛肚脹始求醫，「點知一睇醫生，就要留醫，跟住證實係癌病復發，前後18日就過身。」病榻上的艷蓮，自知大限將至，奮力安排父母日後生活，「喺醫院，細妹最緊張搵社工申請綜援，擔心剩番我同中咗風嘅老竇，冇法子生活。」念及愛女孝心，區婆婆忍不住痛哭失聲。</p><p>基金撥款助殮葬</p><p>愛女驟逝，區婆婆連日失眠，食難下嚥，「個女咁就去咗，個心好痛，𠵱家連為細妹辦後事嘅錢都無，真係對佢唔住！」蘋果日報慈善基金了解區氏兩老慘況後，即撥款15,000元直接向殯儀公司支付艷蓮的殮葬費。<br> 捐款編號：C2544<br> <br> 蘋果日報慈善基金<br> 電話：29908688<br> 傳真：37112468<br> 電郵：mailto:adfund@appledaily.com<br> 網址： http://charity.atnext.com <br> 捐款： http://charity.atnext.com/forms </p></body></html>