<html><header><meta charset="utf-8"><title>隔牆有耳：平叔有火　「寸」燒煲呔 - 李八方</title></header><body><h1>隔牆有耳：平叔有火　「寸」燒煲呔 - 李八方</h1><p>奧運聖火全球火辣辣，前工商及科技局局長王永平都忽然變咗「火炬手」，唔係傳聖火，係到處辣着火頭。平叔退休後寫回憶錄反思做官時嘅功過，新書《平心直說》噚日舉行發佈會，本書內容人如其名，好平淡冇乜料爆，佢坦言似參考書，啱圖書館收藏，反而佢講嘢惹火得多，不在其位句句有骨，連環寸盡權貴。</p><p>質疑特首傳聖火</p><p>平叔噚日首先暗寸盛傳搶飲頭啖湯，要做第一棒火炬手嘅特首煲呔曾，質疑佢想出風頭，「特首代表政府主持隆重嘅（聖火傳送）儀式係啱嘅，但點解要做埋火炬手？真係點諗都唔明，希望大家討論吓。」<br> 煲呔係特首，佢要做香港第一棒，邊輪到小市民置喙？平叔就唔同，有個金紫荊星章護身，講句說話都唔同啲，「唔使做官，講嘢可以大膽啲。」佢73年加入政府，遲過67年嘅煲呔，兩人95年同時攀上事業高峯，煲呔晉身財政司，平叔就升做教育統籌司，佢強調對事不對人，否認同煲呔有過節，「大家工作愉快，我係普通市民咁評論之嘛。」</p><p>跟手叉埋梁振英</p><p>呢位「普通市民」又講，倫敦等地挑選火炬手有公開甄選程序，香港班火炬手點選出嚟卻好多人唔清楚。佢寸完煲呔意猶未盡，連「疑似特首候選人」梁振英都叉埋，「𠵱家未公佈名單，又有人行出嚟話自己係喎。」寸燒孖寶都未夠喉，平叔寸多件，佢以前係港台頂頭上司，話支持香港有一個獨立廣播機構，港台想保命要自己爭氣，前台長朱培慶惹緋聞累街坊，「上下都要做好本份，私生活唔檢點嘅要引咎辭職。」<br> 平叔𠵱家喺中大兼職教書，據講會傳授考AO政務官心得，佢噚日話留學生面試時比本地畢業生有時事觸覺、有常識，言下之意香港學生水皮啲，平叔1995年至2000年係教育高官，本地學生冇視野、冇常識，怕且佢都難辭其咎。可能佢對莘莘學子俾香港教育制度玩到殘心中有愧，所以𠵱家教書贖罪。<br> 煲呔想做香港第一棒受非議，火炬變火棒，傳聞佢縮沙唔敢接手，佢噚日去海南參加博鰲亞洲論壇，據講此行唔會同胡錦濤單獨見面，因為胡主席要見蕭萬長。<br> <br> mailto:pf_lee@appledaily.com</p></body></html>