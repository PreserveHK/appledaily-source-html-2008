<html><header><meta charset="utf-8"><title>新車出閘：經典人氣小車殺到</title></header><body><h1>新車出閘：經典人氣小車殺到</h1><p>自從意大利Fiat車廠喺各國際性車展上，展出咗旗下嗰款經典車系500嘅新生代之後，香港有好多車迷都問佢究竟幾時先會嚟，因為佢實在太可愛啦！嗱，由今日開始大家唔使再問呢個問題嘞，因為日前已經有汽車平衡進口商，將呢部人氣小車引入咗嚟香港，而且仲要係最Top嘅1.4公升版本㖭！<br><br>記者、攝影：鄭達基</p><p>樣夠Cute　手波又好玩</p><p>細個嗰陣，好鍾意車嘅爸爸同我講，話呢個世界最經典嘅車款，除咗嚟自德國嘅VolkswagenBeetle同英國MINI之外，嚟自意大利嘅Fiat500都係其中之一，咁多年嚟佢都係用得意可愛嘅細車Look作招徠，絕對可以用「一見難忘」嚟形容。<br> 今日喺眼前出現嘅新一代Fiat500，整體造型仍保留咗當年舊有型號嘅圓潤線條，即使Size望落去大咗啲，但都係一樣咁Cute咁可愛，難怪班忠實Fans同後生一輩嘅車迷，就算等到頸都長，都要一睹新一代500嘅風采啦！車廂陳設方面，唔只觀感同MINI好相似，就連座椅所選用嘅真皮都經過精心挑選，質感唔錯之外，上面仲有細細個廠徽，夠晒別致。動力核心則係一台1.4公升直4型號，馬力輸出有100匹，我最Buy都係佢配備嘅6前速手動波箱，啱晒鍾意強烈操控性嘅我，真係好玩到震！</p><p>Fiat5001.4規格</p><p>引擎：1,368c.c.直4DOHC<br> 馬力：100bhp/6,000rpm<br> 扭力：131Nm/4,250rpm<br> 傳動：6前速手波<br> 售價：待定<br> 車輛提供：CarCity（28936126）</p></body></html>