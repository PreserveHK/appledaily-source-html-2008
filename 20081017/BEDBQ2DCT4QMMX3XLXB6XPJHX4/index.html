<html><header><meta charset="utf-8"><title>轆book：偈細馬力大<br>272匹飆得寸得</title></header><body><h1>轆book：偈細馬力大<br>272匹飆得寸得</h1><p>AudiTT車系性能旗艦車TTS正式登場，同樣係2.0公升引擎，馬力提升至272匹，仲要有Turbo兼有四驅quattro，獨特線條，就算全身鮮黃色，離遠睇住佢飆過都唔會認錯係Porsche，搶眼又獨特，絕對寸得起。<br><br>記者：梁美甜<br>攝影：譚盈傑<br>Model：Kiko@StageModels</p><p>0-100公里5.4秒</p><p>就算係TT3.2都只係得250匹馬力，全新超性能版本TTS一出，引用TT入門版2.0公升引擎，經調校之後，馬力即時大提升，飆升Over30％馬力，高達272匹力，成為旗艦車之餘，更絕對可以加入超級跑車行列。<br> TTS有2+2Coupe同埋Roadster敞篷兩種車型，兩款車副偈都係2.0公升TFSI，工程師分別對汽缸、活塞、增壓渦輪、進氣排氣率等等作出調校、修改以及強化之後，搭配六前速Stronic連軚環加減撥片同埋招牌Quattro，新車性能即時大提升，起步加速尤見功力，隔籬部車起步時，TTS已經去到街尾要踩Brake，寸到爆。但無計，部車由靜止加速至100公里都只需要5.4秒時間，起步快根本係本能，去得無理由唔去㗎！最誇嘅係見到咪數錶可以去到300公里，呢個數字絕對吸引，之不過喺香港似乎無咩用武之地嘞！<br> 全新TTS源出TT車系，外形上與TT車形分別相若，但鬼臉罩欄柵就同TT車型唔同，掛番個TTS標誌，加上全車包圍，感覺比TT更具肌肉感，當中最大分別莫過於新式嘅LED日間照明燈，秉承新車特色，同樣電到你暈！</p><p>超矚目型仔車</p><p>試車當日用嘅係Coupe硬頂版，搶眼到暈，由香港仔跑出銅鑼灣再上渣甸山，沿途無論係坐車嘅抑或喺街嘅人都係咁望，就連師奶仔行過都回望幾眼，仲口噏噏：「TT喎！」Sorry，呢部係更勁嘅TTS，不過師奶仔已經好識貨喇！無可否認，𠵱家真係多咗Audi車喺街行，唔再由Benz嘅SLK、BMW嘅Z4、PorscheBoxster專美，當成日見到街上飆過SLK或者Boxster嘅時候，突如其來飆部TTS更令人驚喜同矚目。</p><p>Audi全新維修中心</p><p>剛剛過嘅星期二，即14號，Audi喺鴨脷洲開咗個名為AudiCentre嘅全新維修中心，4萬平方呎擁有13個維修工作間同全海景顧客休息室等，更於當日召開記者會，介紹新Centre之餘，仲同場引見全新TTS性能車。據董事總經理葛創基先生透露，兩年內更計劃開多間Showroom以及成立車主會㖭！</p><p>AudiTTSCoupe規格</p><p>引擎：1,984c.c.直四TFSI<br> 馬力：272bhp/6,000rpm<br> 扭力：350Nm/2,500-5,000rpm<br> 售價：$615,000<br> 查詢：奧廸汽車（25281862）</p></body></html>