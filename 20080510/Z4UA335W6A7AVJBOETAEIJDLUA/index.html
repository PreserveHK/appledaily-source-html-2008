<html><header><meta charset="utf-8"><title>賣樓花絮<br>加推資料貼於過路處</title></header><body><h1>賣樓花絮<br>加推資料貼於過路處</h1><p>▲信置噚日賣御龍山，為免再有差池而被人話犯指引，表現得戰戰兢兢，加推單位資料都即時張貼起來。<br> 但未知是否考慮得未夠周到，張貼價單的壁板，放於買家進入揀樓的走道旁邊，價單細張不特止，揀樓人士好似流水咁經過，想望多眼，望清楚啲都唔得，如何知道加推甚麼單位呢。看來下次買樓要帶定望遠鏡。</p><p>委託書代理昨早才到手</p><p>▲最近御龍山因牽涉違規賣樓花，一時間打亂信置賣樓陣腳，集團一直話冇犯規，並謂早就以書面委託代理去幫手賣樓事宜。但從市場得到嘅委託書看到，信置喺昨日朝早先至發給代理。根據指引，代理要收到發展商委託書後，先可以向買家推介樓盤或者收票。咁！代理過去成個星期做緊嘅係乜嘢呢。<br> 地監局之前話捉到12個代理違規推介呢個盤，睇嚟地監局要勤力啲，呢個盤閒閒哋都有千個代理駐守大角嘴售樓處。</p><p>真正揀樓者走後門</p><p>▲信置噚日賣樓雖然話係先到先得，但實情係除首批單位外，開賣前已派出百幾個單位畀代理做配對。昨午一時多，大角嘴奧海城商場裏面人山人海，同一時間，售樓處後門聚集大堆市民及代理，想盡辦法擁入售樓處，發展商冇交代究竟邊度先係龍頭。消息指，後門人潮先係真正揀樓者，已經由代理配對好單位，暗渡陳倉搞手續。傳媒向信置賣樓大員鍾少權查詢，佢個答案「好有智慧」，佢話，由於信置喺賣樓處有免費飲品及食物提供，所以搞到買家有生理需要，安排佢哋走後門去廁所咁解啫。</p></body></html>