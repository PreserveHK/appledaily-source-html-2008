<html><header><meta charset="utf-8"><title>拉闊足球場：煞科日攻紅魔[半勝]</title></header><body><h1>拉闊足球場：煞科日攻紅魔[半勝]</h1><p>今集3大討論重點：<br> 1.車仔可以爭雙冠，最大功臣是誰？<br> 2.你最唔想邊支球隊降班？<br> 3.今季新簽的最佳及最差外援？</p><p>英超去到最後一輪比賽，雖然紅魔和車仔同分，不過前者得失球贏晒，而且對住疑似放水的韋根，冠軍十拿九穩。買紅魔W冇肉食，《拉闊》讀者提供煞科日投注策略，就是買曼聯[半勝]。</p><p>Galax點睇：買中場兵「首球」</p><p>最後一輪比賽，我當然唔會買兩隊單W過關咁簡單，既然有波睇，梗係買「首球」。買前鋒球員會太熱，所以應該吼中場，紅魔呢排卡域克夠「弗」，車仔就梗係波歷克喇！2串3都幾好分，好過估波膽啦！<br> 咁多降班膽入面，最唔想富咸降班，因為佢哋上年嚟過香港踢挑戰賽，我又有入場睇，好有親切感。其他有機會降班隊入面，雷丁近年先冒起，伯明翰不嬲都係升降機，所以我兩隊都唔幫。<br> <br> 金句：上年暑假先睇完富咸，唔想佢降班。<br> <br> Galax貼士<br> 星期日27車路士2:1保頓（9倍）<br> 星期日32新特蘭1:3阿仙奴（12倍）<br> 星期日35韋根1:2曼聯（8倍）</p><p>Ringo點睇：紅魔[半勝]諗得過</p><p>呢場波最好賭即場，或者買曼聯嘅[半勝]。始終車仔比較被動，假如佢見到紅魔踢十幾分鐘已經贏幾球，肯定會放軟手腳，分分鐘贏都贏唔到，連個1.12倍單W都泡湯。<br> 紅魔決心咁大，我相信佢哋半場已經領先，買個1.6倍[半勝]好正路。要好分，可以試吓買兩隊3、4、5球過關，又好玩又好分。<br> 最唔想邊隊降班？我都撐富咸，呢隊波落場搏命，所以唔想佢降班。最衰今季富咸嘅主場冇晒威力，又多傷兵，先咁慘，希望佢大步檻過啦！<br> <br> 金句：紅魔半場贏緊，車仔實腳軟啦！<br> <br> Ringo貼士<br> 星期日27車路士3:1保頓（12倍）<br> 星期日32新特蘭1:1阿仙奴（7倍）<br> 星期日35韋根1:3曼聯（11倍）</p><p>Andy點睇：曼聯「客勝」正路</p><p>我雖然係車仔fans，不過都信紅魔攞梗冠軍，即係一定贏韋根，講真，唔通徒弟布魯士會唔放水畀師父費格遜咩！紅魔應該會贏夠兩球，起碼安全啲，所以今場買佢哋「客勝」就最正路。<br> 不過C朗就衰嘅，賽前去飛髮，中國人有句說話：飛髮買鞋，一鋪輸埋！今次佢賽前走去剪頭髮，分分鐘連累曼聯冇得做雙料冠軍。<br> 話晒歐聯決賽喺莫斯科舉行，車仔有油王班主，即係半個主場，所以歐聯車仔着數！<br> <br> 金句：C朗飛髮買鞋，一鋪輸埋！<br> <br> Andy貼士<br> 星期日27車路士1:0保頓（5.5倍）<br> 星期日32新特蘭1:1阿仙奴（7倍）<br> 星期日35韋根0:2曼聯（6倍）</p><p>講波有禮物</p><p>只要你以webcam打入傾波，不但會由我哋代買3串7波膽，講得最好嘅一位仲可以得到利物浦cap帽，咁筍，快啲上網登記啦！<br> <br> 《拉闊足球場》下次舉行日期：15/05<br> <br> 想參加？即上 http://soccer.atnextcom/jp/soccer <br> <br> 節目重溫： http://sport.appledaily.com </p></body></html>