<html><header><meta charset="utf-8"><title>金手指：《亞洲華爾街日報》的末路 - 孫柏文</title></header><body><h1>金手指：《亞洲華爾街日報》的末路 - 孫柏文</h1><p>千禧年嘅一個下午，孫柏文喺花旗國就讀大學嘅宿舍，同一名同學hangout吹水。傾傾吓傾到當年嘅花旗國總統選舉，該名同學突然提到當日嘅《華爾街日報》，有篇文鬧戈爾鬧得好抵死。佢一講，我就記得我未喺信箱攞當日我訂閱嘅《華爾街日報》。所以我就起身諗住落樓攞。</p><p>網上新聞更快更多</p><p>點知一起身，個朋友就問：「你去邊？」我答：「攞報紙。」佢再問：「有冇搞錯？仲未訂wsj.com咩？」<br> 講真，當年花旗國啲寬頻，仲係好慢。99年試過上wsj.com，不過因為慢到嘔，所以都係睇報紙版。不過，千禧年嘅嗰個下午，同學走去我嘅電腦開wsj.com，click兩吓就搵到鬧戈爾篇文。跟住同學仲推介一篇講盈科數碼動力嘅文，叫我睇埋。我話嗰晚先睇。之後同學走時，登出wsj.com，我送客兼攞報紙。<br> 點知打開份報紙，冇講盈科篇文。原來，篇文係《亞洲華爾街日報》嘅報紙版先至有，北美報紙版就冇。嗰晚我就訂閱wsj.com，一訂就訂到8年後嘅今日。亦喺嗰日之後，再冇試過出錢買報紙版《華爾街日報》，返到特區都係咁。<br> 其實喺特區，我呢代啱啱30歲或更後生嘅人，已經冇人睇報紙版《亞洲華爾街日報》。就算以前喺股票行，雖然有份報紙版，不過冇同事睇，個個睇網上版。因為惡性循環，越少人買報紙版，報紙版嘅料就越少，令更少人買。所以，報紙版《亞洲華爾街日報》將快上末路。&#13;</p><p>紙價升報業大難題</p><p>不過冇報紙版，唔等於《華爾街日報》喺亞洲玩完，因為wsj.com已經做到報紙有嘅網上有晒，報紙冇嘅網上有埋。今時今日wsj.com喺網上版爆新聞，股價照郁。鬧嘅亞洲政府政策，一樣有咁多人和應。<br> 其實，國際報業現在面對嘅第一個大難題，肯定係紙價。紙價已倍計咁升，一個傳媒機構，真係要將紙用得淋漓盡致，冇收視就要cut。不過，風險就係踏上《亞洲華爾街日報》惡性循環之路。唯一辦法就係搞好個網。不過如果網只係搬報紙嘅嘢上去，紙一cut，連網都綑綁式進入惡性循環。報業、傳媒真係進入一個非常艱難嘅時期。<br> 最後因為版面調動，《金手指》將會從現在開始，喺星期一、三、五同大家見面。<br> <br>  http://phatdat.blogspot.com </p></body></html>