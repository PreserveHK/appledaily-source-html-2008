<html><header><meta charset="utf-8"><title>金手指：「大奇迹日」一周年紀念 - 孫柏文</title></header><body><h1>金手指：「大奇迹日」一周年紀念 - 孫柏文</h1><p>2007年8月17日，即係孫柏文叫大家「一注獨沽賣滙豐」之後嘅第三個禮拜，我去咗佐敦道附近嘅一間餐廳食晏。當時，因為我有跟足「《金手指》憲章」，即係提供「一注獨乜」投資建議時，自己都會喺文章出街嗰日，一齊做買賣。所以喺舊年8月17日嘅午間休市時段，我成手滙豐put輪。<br> 當日因為一啲私事好忙，全日第一次睇吓恒指係點，已經係我食完晏嘅下午2:40。仲記得踏出餐廳門口嗰刻，舉頭一望對面街間銀行，個顯示住金融資訊嘅液晶體電視，睇到恒指跌1200點，心裏有種被平反嘅感覺。</p><p>難脫「明燈」之名</p><p>之後我就搭公共交通工具，返去位於將軍澳工業邨嘅壹傳媒全球總部。喺車上，我就開始諗，如果保持呢個下跌速度，滙豐咪好快會跌到落去我嘅目標價？嗰啲之前鬧到我瞓街嘅人，仲唔大啖大啖咁食crowpie？<br> 返到壹傳媒全球總部《蘋果日報》嘅辦公室，下午3:45，一如所料，好多同事圍住嗰幾部Bloomberg、路透社、股票報價機，個個嘩嘩聲。我行埋去，諗住畀人恭喜吓擺脫「明燈」呢個名，點知第一位同我講嘢嘅同事就話：「喂！明燈！」<br> 我答：「跌1200點喎，仲明燈？」<br> 佢指住個BloombergTerminal話：「你自己睇吓。」<br> 我答：「嘩！」冇錯，反彈1000點。DeepV一詞加上新意思，真係永遠唔會忘記嘅一日。</p><p>恒指DeepV反彈</p><p>提一提大家，嚟緊禮拜三我將會搞個集體禱告，求神再賜多次「港股直通車、資金自由行」，到時請大家踴躍參與，喺我個blog報名。<br> 最後，相信大家都有睇北京奧運賽事。大家都知我哋祖國喺金牌榜上面，暫時遙遙領先，因為啲田徑決賽未進行。不過值得一提係，如果我以前間大學係一個國家，淨係我哋舊生嘅金牌數量，如果拍埋啲國家咁比較，只有祖國、花旗國、前宗主國同德國比我哋多。冇錯，孫柏文嘅母校就係密西根大學，我師弟就係MichaelPhelps。<br> <br> 網誌： http://phatdat.blogspot.com &#13;</p></body></html>