<html><header><meta charset="utf-8"><title>中環在線：蘋果喬布斯高興得一日 - 李華華</title></header><body><h1>中環在線：蘋果喬布斯高興得一日 - 李華華</h1><p>iPhone3G手機全球熱賣，最大得益當然係蘋果公司，股價由幾個禮拜前154蚊美金，炒上近180蚊美金，升幅逾15%。上個禮拜三收市，蘋果市值仲首度揮低互聯網搜尋一哥Google，市值達1588億美金，超越Google嘅1572億市值，最開心莫過於蘋果行政總裁喬布斯（SteveJobs）。</p><p>Google股價反彈</p><p>不過，蘋果SteveJobs高興只係維持咗一日，因為Google股價禮拜四反彈約1%，令市值重上1589億美金，超過番蘋果。以上禮拜五收市計算，Google市值達1604億美金，較蘋果嘅1557億市值，高出逾3%。<br> 雖然Google市值高達千六億美金，不過同全球IT公司一哥微軟相比，仍然有大段距離，微軟市值高達2539億美金，比Google高出差唔多成千億，點追！</p></body></html>