<html><header><meta charset="utf-8"><title>專家對話：恒指20573點有支持</title></header><body><h1>專家對話：恒指20573點有支持</h1><p>環球經濟增長放緩，香港上季亦僅增4.2%，導致港股未能緊隨外圍升勢。專家認為股巿陰霾仍然濃厚。本周中資銀行股陸續放榜，恐會造成另一輪波動，而3月低位20573點將是恒指下一個重大支持位。<br> <br> 楊：主持　楊慧玲<br> 碩：亨達集團研究部董事　黃敏碩<br> 傑：輝立證券董事　黃瑋傑<br> <br> 楊：本港上季經濟增長只得4.2%，股巿跟唔到外圍升，巿場會唔會擔憂下半年經濟，令股市跌勢不止？<br> 傑：巿場越嚟越擔心環球經濟放慢會影響股巿表現，今日（上周五）恒指又下試21000點，下個支持位係3月中低位20573點，穿埋呢個或者會下試20000點，但我認為機會唔大，因為今日（上周五）雖然成交只得489億，但沽壓唔算大。<br> 碩：下個禮拜（今個星期）係中資銀行股業績高峯期，市場關注佢哋嘅風險管理，個市仍有好多隱憂，恐防再波動。</p><p>搶先貼股<br>港鐵穩陣　唔怕長揸</p><p>陳先生：我$32.9買咗港鐵（066），𠵱家點算？<br> 碩：既然你揸咗咁耐，暫時仲可以揸住。要上番32蚊呢季就難啲，本港有機會加按揭息，屬於半隻地產股嘅港鐵，恐怕仲有新一輪沽壓。如果真係跌穿25蚊，不妨暫時減持，等大巿跌定，或者等佢落到24蚊先再上車，咁就有機會將你部份成本拉低。港鐵算穩中求進嘅股份，如果你投資策略比較長遠，買呢隻股都穩陣。</p><p>博紫金反彈　只宜睇短線</p><p>梁先生：紫金（2899）跌到$4.4入唔入得過？<br> 碩：呢個板塊可能會被洗倉，加上巿傳內地有機會加資源增值稅，所以陰霾揮之不去。如果純粹想捕捉佢反彈，可能要一日過，但難度好高。美元近排升勢咁勁，要留意佢幾時先會回落，令商品價格有喘息機會。如果博金價反彈，不如買黃金ETF（2840），因為紫金跌咁多，有太多蟹貨。</p><p>收市後4:30pm
</p><p>click入 http://finance.appledaily.com <br> 以webcam參與節目及收看<br> <br> 歡迎phonein28698262暢談心得亦可email至mailto:finance@appledaily.com搶先貼股&#13;</p></body></html>