<html><header><meta charset="utf-8"><title>Nokia5220MX　聽歌企唔穩</title></header><body><h1>Nokia5220MX　聽歌企唔穩</h1><p>農曆七月真係好「斜」！爛Gag？但正好形容剛推出呢款諾記5220MX！咪以為機身傾斜就係賣點，其實Nokia亦可能同大家玩緊爛Gag，皆因5220MX喺音樂方面最掂，既內置音樂專鍵、又有節拍閃燈，搭上XM（XpressMusic）呢個朵真係唔講得笑！<br><br>記者：陳國輝<br>攝影：陳陶鈞<br>Model：Phoebe<br>鳴謝：T-One（29888008）</p><p>5310斜身變種</p><p>大半年前，5310以機身兩側配置音樂快捷鍵加上夠薄，叫用家玩到拍爛手掌，但今次5220MX再出戰音樂界，外形卻變得古怪，連企都企唔穩，莫非係DNA出錯？原來講到尾都係一個「潮」字，5220MX功能一般，但勝在外形出位，留意機底位置特設一個極搶眼嘅手繩位，專俾潮人掛喺頸做裝飾；另外，機背橫紋Look亦非平日可見，佢實用在可防止跣手，背脊仲有個喇叭，用嚟邊行邊聽歌，但勸喻各位，喺公眾場所就咪炸到坼天咁喇！
</p><p>伴閃燈聽靚歌</p><p>千零蚊買部音樂手機，話貴唔貴，話平亦唔算平，例如SE、LG就分別推出過W350i以及KM380兩款音樂手機，同樣以播歌一流、價錢平取勝！但可取之處係5220MX毋須揭蓋，機側已有MusicShortcutKey，無論想播放、暫停抑或選曲，唔使進入Menu，出面就做到。再者，節拍閃燈也值得一讚，喺機面上有Visual俾人欣賞，唔會太齋太悶。至於內置均衡器、立體聲強化等例行公事，又點會冇呢！
</p><p>內置flickr睇相</p><p>5220MX無3G，只配備EDGE，上網撈得比較慢，假如一心諗住睇網頁或者上YouTube，建議你不妨諗清楚先！但係機內特設手機版flickr，可隨時將相片Upload上網同朋友分享，亦可下載網友嘅靚相慢慢睇；唔單止咁，如果玩開MSN，以EDGE嘅傳輸速度已經夠晒！</p><p>BodySnapshot!</p><p>Profile</p><p>制式：GSM三頻<br> 體積：108×43.5×10.5mm<br> 重量：78g<br> 通話時間：315分鐘<br> 備用時間：406小時<br> 主要功能：XpressMusic音樂快捷鍵、節拍閃燈、200萬像素相機、4倍數碼變焦、支援高達2GBmicroSD卡、A2DP、OperaMini瀏覽器<br> 機身顏色：紅、藍<br> 查詢：Nokia（21366338）　</p></body></html>