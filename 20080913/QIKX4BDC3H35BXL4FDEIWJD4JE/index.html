<html><header><meta charset="utf-8"><title>咪界女神　異軍突起<br>趙碩之36D導彈炸出血路</title></header><body><h1>咪界女神　異軍突起<br>趙碩之36D導彈炸出血路</h1><p>娛樂圈風水輪流轉，事事都玩一窩蜂。去年流行內地女星新勢力，湯唯、JJ賈曉晨和孟瑤忽然火速上位，今年則時興本地薑，有嫩口巨咪女神反轉𡃁界，擁36D勁爆上圍的趙碩之、同樣擁有34D的動漫Maggie李曼筠和港姐高海寧，以及𡃁模「ECupBaby」劉欣宜等均具萬誘引力，當中又以四葉女出身的趙碩之最快彈出，出道五個月，單憑拋胸做騷已勁袋近50萬元酬勞。身材傲視同儕的趙碩之直認胸部就是武器，沒有DNA遺傳，豐胸招數零，誰叫她天生異稟，導彈初現已勁爆娛圈。　撰文：朱倬誼</p><p>現年20歲的趙碩之早前由模特兒躍進螢光幕，躋身新一代四葉女之列，演出青春劇《盛裝舞步愛作戰》，其36D逼爆上圍令她瞬間出位，此後拋胸上陣，成為商場騷寵兒，接騷接到手軟，人氣、名聲、酬勞統統三級跳。</p><p>嫌棄大髀太粗</p><p>趙碩之7月時推出水着寫真集，網民驚嘆她的胸部大而堅挺，線條優美。日前趙碩之在將軍澳接受訪問，卻聲稱沒有任何護胸秘方：「我冇護理㗎，係冬天先會搽吓cream。中學時我比較男仔頭，仲會着背心bra束胸。」問其好身材是否遺傳自媽咪？她笑道：「唔係，佢唔係特別犀利，點講呢，自己天生係咁。」不過她仍嫌身形不完美，她說：「最好大髀肉少啲啦。」問她是否認同身材是上位武器，她直認不諱：「會係，如果出席活動，大家要着一啲grand啲，前面有嘢睇嘅衫，死啦，好唔好意思，但最緊要都係着得好睇。」<br> 讀女校出身的趙碩之，從前不認為個人身材有多巴閉，也沒有因為胸大而自卑或自滿，她說：「我唔係咁早熟，唔係細個就勁大，係keep住咁發育，中一、二時已經有呢樣喺度，但唔係呢個size，以前讀女校，人哋唔會focus呢啲，到自己大個啲，都唔算最突出，唔覺得個胸有乜問題，又跳又跑都冇問題呀。」</p><p>初拍劇零收入</p><p>不過加入娛樂圈又是另一回事，趙碩之揚言初入行，一度受不了別人的目光下移，將焦點放在她胸部，她說：「係有掙扎過，人哋focus我身材，會打擊我努力演繹，開頭唔鍾意㗎，都驚朋友同家人擔心我，以為我入娛樂圈畀人睇身材，會好低落，好唔鍾意人哋對我失望，但又冇可能滿足晒全世界嘅人。每個攝影師有唔同要求，𠵱家我都接受咗，健康、靚嘅都可以，同埋影相時要同攝影師交流。」<br> 看來趙碩之的EQ很高，由不慣到接受，幾個月就過渡了。出道後，她算搶手，不介意行性感，加上平靚正，採取密集式宣傳，平均每星期出席三至四個活動，山大斬埋有柴，估計已賺取近50萬酬勞，與拍無綫劇集《盛裝舞步愛作戰》時每集收幾嚿水人工大不同，她說：「之前我一路拍劇，開緊工時係零收入，要攤大手板問屋企人攞錢，淨係搭的士都用咗一筆，到7月先正式接出面嘢，到𠵱家都搵到六位數字。我公司冇包薪，我又冇問公司借錢，係計你接job，再畀公司抽佣嘅。」</p><p>狂讚兩大𡃁模</p><p>趙碩之、文詠珊（JaniceMan）和Angelababy均是𡃁界icon，前者身材好有尤物feel，但她心目中沒有任何人是競爭者，Janice和Angelababy各有各好，趙碩之說：「我唔覺有個對手就會upgrade到自己，喺呢行可以做朋友嘅就盡量做朋友。我同Janice路線唔同，佢咁瘦，着乜衫都好睇，又識打扮，佢可以做fashionicon，我自己就sporty啲，唔一定要着裙仔。Angelababy對我嚟講遙遠啲，佢造型可塑性好高，自己冇嘅嘢，佢都handle得好好，好欣賞，至少自己冇佢把長髮啦。」</p><p>娛樂資料庫：新紮咪神巡禮<br>劉欣宜Miyoko　ECup天使</p><p>年齡：19歲<br> 三圍：34E、25、35<br> 在動漫節中令人驚鴻一瞥，「欣宜」聽起來有點怪怪，其封號「ECupBaby」卻予人既激盪又可愛之感，恍如魔鬼與天使的混合體，完全滿足男士的幻想空間，Miyoko也樂得此封號。</p><p>李曼筠Maggie　震撼動漫節</p><p>年齡：20歲　<br> 三圍：34D、25、36<br> 食住06年動漫節餘威，先後拍攝電影《愛．鬥大》和《內衣少女》，充份發揮所長。動漫Maggie與巨胸少女已完全畫上等號，就算她想除名也除不掉。</p><p>吳家欣Tanya　令張震着迷</p><p>年齡：26歲<br> 三圍：32D、23、33<br> Tanya的32D身材，震動了男士的反射神經，也震動了男友張震的靈魂深處。若看過她早前推出的寫真集的讀者，腦海裏必定浮現其雙手抱胸，故作楚楚可憐的樣子。</p><p>高海寧Samantha　港姐假正經</p><p>年齡：21歲<br> 三圍：34D、22.5、34.5<br> 或許以「密實姑娘假正經」來形容高海寧太苛刻，但她在今年港姐面試穿三點式、勁晒34D驕人身材時，甚有鄰家女孩初長成之感，惟當其半裸照被刊登，高海寧跟「正經」二字已不能掛鈎。</p><p>雷凱欣　F級大雷乳</p><p>年齡：25歲<br> 三圍：35F、23、33<br> 雷凱欣的名字當真猶如「雷」咁響，當年她挾其35F巨胸拍攝電影《瘦身》和《新禁室培慾之愛的俘虜》，令男士神魂顛倒。日前她以性感護士look在「狂峰暴乳之夜」強勢回歸，名副其實雷雨交加。</p><p>中外巨胸尤物</p><p>胸前巨物足以換來百世名聲，以下這些巨胸icon，均是「未見其人，先見其胸」，平地三聲雷。</p><p>最經典　葉子楣<br> 貴為第一代波霸，葉子楣舉手投足已長存中年男士心中，她的名字也儼然是波霸一族的代名詞。</p><p>最幸福　利智<br> 利智86年參選亞姐奪魁，美貌智慧並重，後又嫁得好歸宿李連杰，誰說胸大便沒腦的？</p><p>最傳奇　狄娜<br> 當代奇女子在《大軍閥》中，聲稱被導演李翰祥欺騙而露點，成就這齣集奇情和驚艷於一身的經典。</p><p>最驚嘆　鞏俐<br> 在《滿城盡帶黃金甲》中，鞏俐穿上黃金戲服後，36E飛彈破甲而出，連周潤發和周杰倫也不敢直視。</p><p>最誇張　彭美拉安德遜<br> 當看着拉姑在劇集《沙灘拯救隊》中穿三點式拯救泳客，已不再計較其36DD巨胸是由甚麼物料製成。</p><p>最懷舊　桃麗芭頓<br> 炫耀打扮只是桃麗姨的部份特徵，其含蓄而帶點奔放的澎湃巨胸，才是她屹立歌壇幾十年的終極武器。<br> <br> 資料來源：《蘋果》資料室</p></body></html>