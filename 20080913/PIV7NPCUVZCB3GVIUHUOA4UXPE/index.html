<html><header><meta charset="utf-8"><title>轆Book：老車換跑椅　繼續Cute爆</title></header><body><h1>轆Book：老車換跑椅　繼續Cute爆</h1><p>車於男人，如女孩懷中嘅Barbie，Barbie要換衫，車當然要換Look。睇住靚一靚嘅獨家作品，嗰份滿足感，男人好Buy。所以，當睇到二手價不足十萬嘅上一代大發MiraGinoTurbo，竟然有套全港獨一無二值$17,000嘅Bride跑椅，女人們，唔使O嘴。<br><br>記者：黎頌詩<br>攝影：陳盛臣<br>模特兒：AK</p><p>打格仔谷跑味</p><p>男人對車嘅瘋狂，女人無法理解。我係女人，一樣唔明男人對車嗰種愛不釋手，不過呢架Fans自家改裝MiraGino，又確係人見人愛。一身鮮艷嘅藍，一出街已經夠搶鏡，頭冚同車身都拉晒格仔圖案，又係搶收視保證，都未夠，車頂仲有大格仔，夠浮誇，呢個可以話係GinoFans最愛嘅「打扮」，打格仔動機鮮明──谷跑味。<br> 齋拉花梗唔夠喉，頭冚大大個通風口、全車黑色包圍，再整多個大尾翼、換埋跑胎加軨，聽落好大殺氣？答案係──完全無喎，依然一派可愛，我覺得，添加咗嘅，係另類古典跑味。唔難發現，呢種味道同MiniCooper好相似，因為MiraGino賣相明顯複製MiniCooper風格，曾幾何時，就係以平價MiniFeel做賣點，成為K-Car人氣之選，亦係玩改裝嘅熱門車，唔少人都覺得，之後換咗新款嘅Gino，古典味大減，反而唔及舊版咁受追捧。今日呢部格仔Gino，04年車，都夠老，不過有幸有大堆貴價裝備上身，可以繼續Cute爆，所以一直得男人歡心。女人們，咪妒忌，正如車主老婆，從不知車主揼咁多錢改裝呢部老車，唔敢上鏡嘅車主千叮萬囑：「記得將個車牌打格呀，俾老婆知，我十條命都唔夠死呀。」算啦女人們，有時，眼不見為亁淨就好。</p><p>儀錶谷玩具味</p><p>為心頭好花錢，幾時都值得，打開車門，你會更了解男人個心諗乜。眼前係一對同車身襯到絕、全港唯一嘅Bride藍色跑車桶椅，絕對英氣跑味，你話同古典外觀有啲矛盾，但換個角度諗，我又可以話呢啲叫驚喜啫，尤其喺保持原貌兼顯得有啲狹窄嘅後座襯托下，個人化玩具意味更濃，好有趣。<br> 更有趣嘅係軚環前方嘅一斜列儀錶，原裝本來就擺明抄Mini，不過車主嫌唔夠喉，再加幾錢肉緊谷到行。我女人睇法係，夠特別，又可愛！同Mini一樣，舊款Gino都玩跑味，Turbo引擎，本來就以爽快見稱，呢部改裝版，唔覺唔覺，原來都做過手腳，車身調低，加裝提升性能嘅配備，結果當然更跑得。坐住嗰張人無我有嘅跑椅，望住嗰排只此一家嘅儀錶，踩住油門招搖，我有啲心動，想嘗試體會男人嘅呢份喜悅。&#13;</p><p>執靚樣清單</p><p>1.BrideCUGAcarbon桶椅：$8,500×2<br> 2.全車格仔拉花：$1,500-$2,000<br> 3.D-Sport日製包圍：$9,800<br> 4.Defi小圓錶（Turbo錶、油溫錶、水溫錶）：$12,000<br> 5.三幅式Momo軚環：$1,500<br> 6.鋁合金軨+WedsportSA90racingwheels：$10,000<br> 7.碳纖頭冚：$6,000<br> 8.尾定風翼：$4,000<br> 9.頭燈眉：$800<br> <br> 查詢：Spec-R（23628007）</p></body></html>