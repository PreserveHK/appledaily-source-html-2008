<html><header><meta charset="utf-8"><title>專家對話　中資金融股值博</title></header><body><h1>專家對話　中資金融股值博</h1><p>大陸公佈最新經濟數據，3月份通脹放緩，宏調措施溫和，港股噚日一度反彈超過563點，收市升幅收窄至380點。專家教路，唔少A股已跌到合理水平，投資者可考慮揀估值與A股接近嘅H股，尤其睇好中資金融股。
</p><p>郭：郭家耀　楊：楊慧玲<br> <br> 楊：噚日外圍市況稍為明朗，港股開始築底，企穩喺24000點樓上，但內地股市走勢啱啱相反，上海A股下跌68點，中央調高存款準備金比率只係溫和嘅措施，點解大陸股市氣氛都仲咁差嘅？<br> 郭：今日內地A股唔係隻隻都跌得好犀利，保險股嘅跌幅相對大市就跌得較輕微，尤其A股同H股折讓較細嘅股票，抗跌力較強。<br> 楊：咁投資者要尋寶，係咪可以揀呢啲A、H股折讓較細嘅股票？<br> 郭：都係㗎，因為佢哋嘅估值較合理，下跌空間有限，但都要留意基本因素，因為同樣係中資股，有啲發盈喜，有啲就發盈警，所以要小心選擇。<br> 楊：咁有乜心水板塊推介呀？<br> 郭：比較鍾意中資金融股，因為估值合理，A、H股嘅折讓差唔多，雖然喺宏調下，貸款增長會放緩，而非利息收入又受股市影響減少，但舊年內地加咗幾次息，令息差擴闊，加上兩稅合併，估計中資金融股都可以keep住兩至三成增長，另外保險股都會有幾大上升空間。<br> 楊：其實呢排無論個別股票或股市都受內地政策主導，投資者都要小心留意。而中國電信（728）今日走勢都唔錯，你點睇？<br> 郭：今日係有中電信同中國聯通（762）洽商CDMA估值嘅消息出過，但都只係傳聞，如果靠傳聞炒上會比較危險，我覺得中移動（941）較穩陣。</p><p>中資金融股表現一覽</p><p>中國銀行（3988）<br> 昨收報（元）：3.74　變幅（%）：+1.08　市盈率（倍）：15.78<br> <br> 中信銀行（998）<br> 昨收報（元）：4.59　變幅（%）：+2.46　市盈率（倍）：18.66<br> <br> 建設銀行（939）<br> 昨收報（元）：6.41　變幅（%）：+1.10　市盈率（倍）：19.72<br> <br> 交通銀行（3328）<br> 昨收報（元）：10.18　變幅（%）：+1.60　市盈率（倍）：22.52<br> <br> 工商銀行（1398）<br> 昨收報（元）：5.88　變幅（%）：+1.9　市盈率（倍）：22.53<br> <br> 招商銀行（3968）<br> 昨收報（元）：28.70　變幅（%）：+0.53　市盈率（倍）：25.93</p><p>長實落後換馬中移動</p><p>陳小姐：想問吓隻長實（001），諗住炒月尾減息，喺118蚊入咗貨，目標價125蚊，點知今日好多隻地產股嘅走勢都唔錯，惟獨佢最差，長實嚟緊係咪都咁弱？<br> 郭：𠵱家地產股唔當炒，就算炒減息對地產股都唔會有太大刺激，因為市場都預期會減息，加上最近樓市放慢咗，建議換馬中資股。<br> 陳：如果我揸兩星期，長實有冇機會上番118蚊？<br> 郭：長實去番118蚊唔出奇，但要上到125蚊目標價就有難度，因為佢最近兩次嘅頂位都喺120蚊左右。</p><p>楊：如果要換馬，究竟有乜中資股選擇？<br> 郭：嚟緊中資股陸續公佈首季業績，相信對股價會有刺激，中移動前景都唔錯，佢2月嘅上客紀錄又創單月新高，就算電訊業重組，以佢咁雄厚嘅資金亦唔怕面對挑戰，可以考慮等佢股價落番125蚊買入。<br> <br> 《旺角陳小姐個案》<br> 買入價：118元<br> 目標價：125元<br> 止蝕價：-<br> 時期：兩星期</p><p>每日收市後4:30pm<br> 歡迎Click入finance.appledaily.com以Webcam參與節目及收看<br> <br> 亦可Phonein28698262暢談心得請即登上<br>  https://video.appledaily.com.hk/realtime/features細閱詳情 <br> <br> 今日嘉賓：亨達集團研究部董事黃敏碩</p></body></html>