<html><header><meta charset="utf-8"><title>極爆《GTA4》！唔夠打要報皇</title></header><body><h1>極爆《GTA4》！唔夠打要報皇</h1><p>一向崇尚「殺人放火金腰帶」嘅《GTA》系列，嚟緊會喺新世代主機PS3同XB360同步推出《GTA4》！畫面更靚、槍械火力更強、開槍下下見紅呢啲例行公事，就點都唔少得㗎喇，不過最搞笑、最估唔到嘅終極武器，竟然唔係機關槍或者火箭炮，係大家人手一部嘅手提電話！點用？報「皇氣」拉晒啲敵對派系咪得囉！正所謂「敵人嘅敵人就係自己嘅朋友」，估唔到打機都啱用！<br><br>撰文：福田</p><p>兇狠移民入侵罪惡城
</p><p>完全崇尚「真實」暴力同罪惡嘅《GTA》，基本集集主題都差唔多，唔係黑幫新仔博紮職、就係江湖中人慘被屈；呢次《GTA4》亦差無幾，名叫Niko嘅三十來歲東歐新移民，踏足九反之地LibertyCity（取自紐約與新澤西嘅混合體），目的係實現表弟口中經常自誇嘅抱洋妞、養番狗嘅奢華生活。後來見到吹水表弟嘅慘況，仲俾人係咁追長命債，Niko為咗出人頭地於是拿起槍枝做大賊，實行以牙還牙、以眼還眼。</p><p>劇力逼人火力更猛
</p><p>遊戲進入新世代平台，舊《GTA3》圖象引擎當然唔夠用啦！開發人員早就整咗個RAGE新引擎，務求令以前單薄嘅遊戲背景空間感大增。不過更大改進係Load碟，只要開Game嗰下Load完，喺遊戲入面幾乎做到零讀碟，同以前入間屋都要等，簡直天淵之別；今集槍械明顯亦較重火力，甚麼手槍、輕機槍、狙擊槍、火箭炮等，全部都做出「火光拖尾」嘅物理質感，回憶以前舊版槍械，感覺簡直係慘不忍睹嘅BB彈！<br> 雖然玩家火力加強了，但當然你有機關槍時，人哋隨時有成支軍隊同你搏命，因此若有需要就要借助今集新加嘅手提電話，叫差人嚟拉晒班麻煩友，甚至叫火燭車或救護車嚟搞亂檔，連電話都玩埋問你服未？</p><p>趣味花臣有增無減
</p><p>《GTA》系列一向以「自由行」見稱，所以無論你駕車、行路甚至坐快艇，都可以走勻整個區域。儘管過往奉行任務制、必須完成指定劇情任務先可以令故事繼續推進，今次則寬鬆些少，進一步將副線任務同劇情任務拉近，務求做到唔會一方面搵暗殺目標，一方面又周圍去搵小包裹咁不三不四，使人更能全情投入到遊戲世界裏面。此外當然唔少得幾有心思嘅小遊戲如掟飛鏢等，將美式地下夜生活盡量展現大家眼前，唔使擔心去到哈林黑人區冇命走，都可以大概體會得到。</p><p>首度引入群毆網戰
</p><p>鑑於新操作平台都有網絡對應能力，好多人引頸以待嘅多人網上對戰玩法，今集《GTA4》終於得到實現，仲容許最多16人同時參與，令更多同好者可以融入呢個犯罪世界裏面。同好多FPS嘅連線模式相似，除咗互抽玩家亦可合作執行特定任務，甚至係兵捉賊等，部份更會定下排名，啱晒鍾意演嘢俾人睇自己打機有幾叻嘅人。</p><p>機種：PS3、XB360<br> 廠商：Rockstar<br> 類型：動作<br> 人數：1人（網上16人）<br> 日期：4月29日<br> 價格：約$445（PS3）$368（XB360）</p></body></html>