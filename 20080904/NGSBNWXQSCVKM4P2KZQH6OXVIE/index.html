<html><header><meta charset="utf-8"><title>性格不合　挽救無效<br>劉美君宣佈二度離婚</title></header><body><h1>性格不合　挽救無效<br>劉美君宣佈二度離婚</h1><p>現年43歲的劉美君（Prudence）早前回流返港完成演唱會，昨日於美國接受商台節目電話訪問時宣佈和丈夫離婚，經歷了兩次婚姻失敗的她坦言沒有再想過結婚，並指出今次離婚是因與丈夫性格不合。</p><p>現身處美國的劉美君，昨日透過商台節目《巴巴閉邊個夠我查篤撐》訪問，宣佈與第二任丈夫正式離婚。她指二人的性格不合而分開，她說：「我係離咗婚啦，大家都有試過救，都有一段時間，不過我應承我先生太細節嘅嘢唔會講太多，只會講埋今次，我都好怕返嚟做嘢大家只問呢個問題。」</p><p>「終結係好可惜」</p><p>Prudence於92年與導演黃泰來離婚後，與一對子女移居美國，其後在好友林憶蓮介紹下認識第二任丈夫，兩人於97年開始拍拖。節目主持人查小欣透露早於Prudence返港舉行《大開色界》演唱會時，Prudence已向她表示與丈夫有問題，主持大讚她為人專業沒有流露不快時，Prudence說：「我一向呢啲嘢都唔會畀人睇，我死雞撐咋，唔係我點會唱《浮花》『原來未到家呀』。」<br> 第二段婚姻只維繫了6年，Prudence覺得決定分開也不開心，她說：「我都唔想件事發生，終結係好可惜，好彩身邊有好多好朋友、媽咪同我傾，媽咪都好支持我嘅決定，而且唔係我一個決定要離。」</p><p>「唔驚死再嚟過」</p><p>Prudence又指現時的感情未有着落，但她坦言不想再結婚，她說：「任何事嚟就嚟，走就走，我唔會想再結婚，我都冇諗過會結第一、第二次婚，雖然結婚係一件好靚嘅事。」再問到Prudence經歷兩次婚姻失敗是否受很大打擊，她說：「我唔會扮型，正常人都唔開心，我有脆弱時候，整痛咗我又唔驚死再嚟過，完結就完結，盡量唔好去諗。」最後她指會返港出碟以及傾談演唱會事宜，日後她會美國香港兩邊走。<br> 其實Prudence於2000年時被拍下與尹子維於蘭桂坊街頭激吻照，但遭她否認戀情，但也曾公開表示當時與男友分手，不過Prudence其後返回美國跟男友再續前緣，並於02年結婚，惜最後仍是離婚收場。<br> 採訪：李珮洳</p><p>娛樂資料庫：92年與黃泰來仳離</p><p>劉美君18歲嫁予導演黃泰來（圖左），兩年後誕下兒子，最當紅的時候連工作也要帶着兒子方便照顧，24歲時再添一名女兒，惜其後婚姻觸礁，於92年與黃泰來離婚，至94年推出大碟《夜有所思．日有所夢》後，因同時聲帶生繭，便帶着一對兒女隨家人到美國生活。<br> </p></body></html>