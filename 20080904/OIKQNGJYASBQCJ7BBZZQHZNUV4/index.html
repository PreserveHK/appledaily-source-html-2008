<html><header><meta charset="utf-8"><title>轆Book：天窗大曬</title></header><body><h1>轆Book：天窗大曬</h1><p>Peugeot剛到埗嘅全新308SW，車仔細細但天窗大大兼尾廂容積超勁，曬住日光兜風，揸嗰個興奮坐嗰個享受，仲唔係大晒兼大曬？<br><br>記者：梁美甜<br>攝影：王文忠<br>模特兒：Iris（StageModels）</p><p>眼前呢部308SW，係Peugeot首個踏入八世代嘅旅行車型號，實用性強，最令人印象深刻肯定係車頂個超級天幕式天窗，由前座開始一直伸延至中後排，面積比上一代大大增加27%，達1.68平方米，比上一代307SW足足大0.28平方米。走入車廂，無論坐邊個位都被曬到太陽，換句話講，坐邊個位視野都咁開揚，藍天白雲喺頭頂，揸車都揸得開心啲。<br> 流線型車身加大紅顏色，泊埋一邊已經好燦眼，行馬路，搶晒收視。無吹水，試車嗰日由荃灣沿青山公路去屯門跑番轉，沿途雖然人少車少，但一飛過，個個司機都睥番Peugeot308SW一眼。</p><p>享受駕駛樂</p><p>踩油直飛汀九橋、青馬大橋、九咪海灘、黃金海岸，全程有藍天白雲相伴，海景無遮無擋，呢一刻真係超爽，大天窗真係大「曬」兼大晒！何謂駕駛樂趣？穩住軚盤，唔使趕頭趕命，隨心情左轉右轉，鍾意去邊就碌去邊，享受到嘅，就係一份開懷舒爽駕駛樂，揸車都揸得心情開朗過人。<br> 除天窗大，新車尾廂容積都大，以拆尾排坐五人計兼用埋行李板，尾廂容積有674公升，放兩三件手提行李絕對無難度；若然拆晒中後排，以中小型車仔而言，尾廂總容積更高達2,149公升，隨時拍得住部客貨Van，小車而言，仲唔大晒？<br> 全新308SW配置1.6公升高壓渦輪增壓引擎，加埋四前速Tiptronic半自動波箱，排氣量係細啲，但用埋Turbo就唔同晒喇，踩油門唔覺意大咗少少，部車已經好去，去到八、九十公里都唔係好覺，總係好似仲有大把咁，或者坐足七個人Full-load會唔同啲啦。不過咁，尾排兩個位大就係大，但座位大唔代表空間大，要屈腳坐唔算好舒服，成年人千祈咪挑戰，坐十五分鐘都夠你辛苦。</p><p>Peugeot308SW規格</p><p>引擎：1,598cc，THPDOHC<br> 馬力：140hp/5,800rpm<br> 扭力：240Nm/1,400-3,500rpm<br> 傳動：四前速Tiptronic半自動波<br> 車價：$289,900<br> 查詢：法國汽車（31181828）</p></body></html>