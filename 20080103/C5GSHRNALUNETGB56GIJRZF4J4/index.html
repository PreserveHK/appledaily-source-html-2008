<html><header><meta charset="utf-8"><title>4歲攝入健力士</title></header><body><h1>4歲攝入健力士</h1><p>葉晴人仔細細耳仔利。<br>媽媽與記者聊天，她乖乖在旁邊玩飲管，屈成7字形展示眾人，直到葉母說「佢𠵱家咁細個」，葉晴嬌氣聲音響起，「I'mnotsmall！」「係，你4歲好大個。」「係4歲半！」<br>She'snotsmall。我4歲掀裙仔擺lady甫士俾阿媽影相，葉晴4歲揸單鏡反光機set腳架幫阿媽影相，兼夾，開相展上電視仲上健力士。<br>「可唔可以教姐姐影相？」我問。她對住記者相機摸完一輪，問「邊個係on掣？」我開機，她起勢影，乜都唔使講。<br><br>記者：劉嘉蕙<br>攝影：譚盈傑</p><p>腳架攝影　唔睇playback</p><p>跟4歲攝影師講影相，所有專業術語及手勢一一投降。<br> 點解影相？「Ilikeitverymuch.」<br> 點樣影相？「要用Tripod（腳架）。」冇得解。相機好多掣，點用？她𠵱𠵱呀呀老半天，葉母Catherine代為繙譯，「睇情況，想用邊個就邊個。」<br> 帶葉晴到旺角朗豪坊，請她就地取材影snapshot，14至54歲都為之瘋狂的H&amp;M，她一眼冇睄過、商場門口精心打造的藝術雕塑，她當凳仔坐，只專心拗腰75度影天、影地、影鞋，影到有路人經過認得她是攝影師小葉晴，她的眼睛還黐實viewfinder。<br> 影夠，記者本能地拉葉晴按playback看效果，她原來無此習慣，Catherine反問，「點解要睇？」係喎，菲林相機年代本沒這回事。<br> 葉晴正申請列入健力士世界紀錄成為全球最年輕的專業攝影師，她或者不懂打燈、不懂前sharp後blur，但她獨家示範甚麼叫「精神上專業」──單純地喜愛攝影，將美好的東西拍下，與人分享。</p><p>直擊實錄之我夠pro</p><p>成癡撲火　影相靠阿媽托</p><p>女兒開相展，媽媽是功臣。<br> 葉晴兩歲開始碰儍瓜機，舊機摔壞，轉用家中SonyDSC-R1，每個周末，親子活動不是行商場、上朝九晚六興趣班，而是去野餐兼影相。學校教英文生字king，Catherine就帶葉晴去宋皇台，順便影飛行總會直升機起飛，葉晴跟兩歲弟弟看得興奮，Catherine在旁邊心驚膽跳，「佢哋咁輕，隨時被風吹起。」<br> 女兒影相成癮，愛向高難度挑戰，在電視新聞看到青衣工業村大火，就央Catherine帶她去趁墟，「現場圍欄很高，她擔了凳仔還是拍不到，我好似叠羅漢，托起佢任佢影。」<br> 葉晴影一次相，Catherine回家是半天功夫，電腦過相壓縮分類寫blog，以及回fans信，「最近有拍友來郵，說要約她切磋技術。」<br> 辛苦但值得，女兒為她的世界帶來驚喜。「去大火現場，新聞圖片只看到燒焦房屋，她留意到旁邊的花花草草，告訴我『好彩冇燒到』；她有一幅相拍天上的氫氣球，說要給警察叔叔看，因為小朋友不見了氫氣球一定很傷心！」&#13;</p><p>為慈善　卻誤幫非洲</p><p>女兒有善心，Catherine最欣慰，適逢自己做服務的機構需要善款，做過記者、DJ、後來從事教育的她，便靈機一觸，決定替女兒搞相展籌款，並申請健力士，吸引公眾注意。<br> 但在香港，成名早是累，9歲神童沈詩鈞坦言最怕記者，Catherine說，為葉晴搞相展、接受傳媒訪問，她只會選擇性解釋。<br> 「記者做訪問，她當有哥哥姐姐一齊玩。」<br> 「搞相展，她知道是幫人，但以為是幫非洲兒童。關愛之家（受惠機構）服務對象是有家庭問題的女孩，小朋友未必懂處理，如果她跟受害者問三問四就尷尬。她見過宣明會宣傳海報講非洲兒童，會較易明。」<br> Catherine說，小朋友是白紙，你畫甚麼，就構成他們的世界，葉晴這個年紀，不用知道健力士、更不需要理會成名，「你同小朋友講『血唔驚』㗎，他們就不會覺得血恐怖，所以她不怕去影狗仔做手術。」她日夜向女兒灌輸「幫人」概念，希望她以後覺得施予最重要。</p><p>攝記「蘋」語</p><p>Jacky：「好繽紛直接，小朋友的本能捕捉，有些角度攝影師不會拍，所以幾特別。」</p><p>傑：「好精靈！模仿能力強，佢聽到我快門按得密又跟住學。好有天份。」</p><p>小葉晴與綠色香港對話攝影展</p><p>日期：1月5-19日（9am-6pm）<br> 地點：九龍塘達之路72號地下創新中心<br> 查詢：28815932<br> 註：紀念品收益撥捐「關愛之家」<br> 關愛之家網址： http://www.hcgirls.org <br> 葉晴blog： http://hk.myblog.yahoo.com/jasminediep-photos </p></body></html>