<html><header><meta charset="utf-8"><title>帶人妻返新竇流言四起<br>偉仔心虛拖嘉玲補鑊</title></header><body><h1>帶人妻返新竇流言四起<br>偉仔心虛拖嘉玲補鑊</h1><p>上月初，梁朝偉被發現瞞着女友劉嘉玲帶已婚的紅顏知己Jessie返山頂新屋，為了補鑊，偉仔前晚高調地拖實嘉玲亮相王家衛執導的《藍莓之夜》首映禮，以向全世界力證情不變，不過偉仔又報定案，指自己近日被狗仔隊拍到與Jessie飯敍，為尚未刊登的緋聞報道降溫。</p><p>王家衛首次執導的英語電影《藍莓之夜》（MyBlueberryNight）前晚於會展舉行首映，雖然主角NorahJones、祖廸羅（JudeLaw）及麗素慧絲（RachelWeisz）等均沒有現身，不過王家衛仍獲一班星級嘉賓撐場，包括有梁朝偉、劉嘉玲、張震、吳彥祖、張智霖、胡杏兒、黃宗澤、潘廸華及樂易玲等。</p><p>相戀19年<br>闢謠僅用一招</p><p>偉仔和嘉玲這對相戀19年的情侶感情路並不順暢，去年初嘉玲和台灣富商郭台銘的緋聞鬧得滿城風雨時，4月偉仔和嘉玲即十指緊扣亮相金像獎頒獎禮；近日兩人的感情又面臨考驗，上月初偉仔被發現趁嘉玲出席澳門威尼斯人活動時，帶紅顏知己、劉德華御用唱片監製李安修老婆Jessie（詹際平）到新屋夜敍。前晚兩人又重施故技闢謠，偉仔高調拖嘉玲，似要向全世界宣佈他們仍然恩愛，不過偉仔笑容牽強，心事重重。<br> 偉仔對傳媒十分防備，以「有乜講啫」迴避做訪問，留下嘉玲獨自應付記者。嘉玲表示希望今年嫣然基金可以在港搞活動，又指得金雞影后後，多了人找她拍戲，但沒有遇到合適劇本。被問到偉仔帶女返歸，嘉玲表現自然地說：「佢哋係好朋友，你哋都查到係邊個啦，唔好喺度搞笑啦。」問對事件可知情，她說：「知道，我睇咗啦（指雜誌）。」問偉仔事前可有備案，嘉玲沒有正面回答，只說：「總之陸續有人嚟參觀（指新屋）。」至於除夕倒數後，嘉玲和友人陳家瑛等去蒲，沒有偉仔份，她說：「不嬲都係咁啦，咁佢去咗瞓覺吖嘛。」</p><p>預先備案<br>「俾人影咗相喇」</p><p>其後在場傳媒起哄，偉仔才出來做訪問，問他是否「好驚」，他說：「成大半年冇見記者，唔知點答啲記者問題啫。」他稱Jessie是好友，並報定案指又被狗仔隊追訪，他說：「噚日先成班人一齊食飯，唔緊要，俾人影咗相㗎喇，過幾日你哋會睇到相。」提到何時會拍王家衛的《一代宗師》，偉仔表示希望停工半年練武功，但相信會有阻滯，自己也是身不由己，至於會否拍劉偉強的《水滸》，偉仔則沒有正面作答。<br> 首映後大隊移師去中環KeeClub慶功，偉仔和嘉玲仍然拖到實，偉仔特別向記者發表觀後感，指電影好睇，是一貫王家衛的風格，對於有批評指王家衛拍的東西沒甚突破，該片似《重慶森林》，偉仔說：「我仲睇到《花樣年華》、《春光乍洩》㖭，睇啲鏡頭就勾番起當時拍攝嘅回憶，又可能大家都太熟王家衛嘅戲啦。」至凌晨2時許，偉仔又和嘉玲十指緊扣上了保母車，一起返回山頂和福道的獨立屋新居。<br> 採訪：何永寧　攝影：仇志德、娛樂突發組</p><p>娛樂資料庫：7300萬愛巢保私隱</p><p>劉嘉玲和梁朝偉的新愛巢，位於山頂和福道的一所獨立屋，是嘉玲前年8月以約7,300萬元購買。獨立屋樓高四層連天台，面積近4,500呎，另有1,500呎花園。由於樓齡接近20年，因此嘉玲決定大翻新，直至早前才完成裝修。據知獨立屋有大閘把關，另有一排排高聳圍牆遮擋，再加上大屋對開有幾棵高樹，故私隱度極高。</p><p>行頭小八卦：華倫天奴紅粉佳人</p><p>嘉玲近年對衣着的自信心大增，除一向完美駕馭性感晚裝外，更大膽嘗試了不少edgy風格的品牌如MartinMargiela，今趟她與偉仔出席首映，則以春夏新裝的Valentino粉紅大衣及連身裙出戰，以甜美幸福小婦人look，如小鳥依人般在偉仔身邊，而她的手腕更多了一條紅繩，相信是她近年篤信印度法王的吉祥物。</p><p>孖咇小八卦：杏兒陪宗澤迷偉仔</p><p>除了嘉玲和偉仔高調晒恩愛外，胡杏兒和黃宗澤也有影皆雙，前晚兩人看《藍莓之夜》首映，入場後原本高鈞賢坐在黃宗澤旁邊，其後他十分識做讓坐予杏兒，黃宗澤更十分體貼，着工作人員拿水給伊人解渴。杏兒表示第一次見偉仔，覺得他好靚仔，並笑說：「我唔敢行埋去，驚自己會暈低。」</p></body></html>