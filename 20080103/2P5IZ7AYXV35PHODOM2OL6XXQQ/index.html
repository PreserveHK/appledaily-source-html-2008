<html><header><meta charset="utf-8"><title>博亂　炒靈寶淘金</title></header><body><h1>博亂　炒靈寶淘金</h1><p>金價噚日再創新高，西貢Michael乘勢推介靈寶黃金（3330），話可以喺現價4.98蚊入貨，目標價6蚊，揸3個月，睇升兩成。靈寶黃金噚日上晝走勢偏軟，但晏晝股價急升，一度高見5.1蚊，收報4.98蚊，升8.7%。</p><p>少金礦　多中游業務</p><p>Michael非常睇好靈寶黃金，佢話：「睇淡美元，要一注獨贏買黃金，家陣靈寶股價比另外兩隻黃金股招金礦業（1818）同紫金礦業（2899）為低，有機會追落後。」招金同紫金噚日分別收報34.6蚊同12.54蚊，升5%及1.8%。<br> 孫柏文提醒Michael：「靈寶黃金係從事中游業務，唔係採金，冇乜金礦嗰噃！」</p><p>金價升　反拖累盈利</p><p>敦沛金融研究部主管郭家耀亦指：「佢其實係黃金價格上升嘅受害者，金價急升，會增加買金嘅成本，拖累盈利，佢中期業績就曾發出過盈警，如果博金價上升，倒不如直接買金礦股招金同紫金，勝算較靈寶高好多。」<br> 不過，Michael擔心，「之前招金同紫金已經升咗好多，風險大啲啫。」孫柏文解釋：「你要搞清採金同煉金嘅分別，靈寶黃金主要係提煉黃金，原材料價格上升，會拖低毛利率，金價由9月開始不斷攀升，靈寶股價就係咁跌，所以千祈唔好見到有黃金兩個字，就當金礦股買。」<br> 郭家耀補充：「雖然招金嘅預測市盈率有成30幾倍，幾貴，但如果08年金價仲不斷咁上，盈利增長可以降低市盈率，支持股價，相反，靈寶黃金就望天打卦，盈利冇乜保證。」&#13;</p><p>Michael建議</p><p>建議買入價：現價$4.98<br> 目標價：$6<br> 止蝕價：$4<br> 時間：3個月&#13;</p><p>錦江酒店（2006）<br>奧運概念　宜炒短線</p><p>大埔關公推介錦江酒店（2006），佢10月喺3.4蚊買入，目標價5蚊，止蝕價3蚊，揸一年。關公話錦江係奧運概念股，前日躋身二十大升幅，成交仲超過兩億，所以睇好。<br> 郭家耀話：「錦江做嘅係經濟型酒店，面對嘅競爭比較大，炒奧運概念嘅話，短線睇半年都可以考慮，唔值得作中長線持有。」關公強調奧運概念值得睇好，郭家耀再講，「睇公司嘅盈利，係睇好長嘅timeframe，奧運始終係一次性，如果一次過對公司盈利造好，短期係有幫助，但長線始終令人擔心，如果錦江維持做經濟型酒店，競爭優勢唔係咁明顯。」<br> 不過，關公繼續唱好：「好多國內股都跌穿100天平均線，但錦江仲守得住。」郭家耀惟有提醒佢，「呢個同炒作內需、奧運概念股有關，不過要留意，始終係一種『概念』，無實質盈利支持上升，呢類股唔算係長期嘅核心組合，目標價5蚊定得太過進取，4.5蚊較為合理。」&#13;</p><p>第一太平（142）<br>新興市場潛力大</p><p>西貢黃先生推介洋行股第一太平（142），建議喺5.5蚊買入，目標價6.5蚊，睇升18%，止蝕價5蚊。揀呢隻較冷門嘅股，黃先生當然有原因，「呢隻係綜合洋行股，公司上半年業績幾好，業務主要喺菲律賓同印尼嘅新興市場，有增長前景。好似佢間附屬公司菲律賓長途電話，客戶同盈利都有上升，而印尼Indofood嘅盈利又唔錯，相信未來升幅潛力，可能比其他洋行股高。」
</p><p>可短炒波幅　不宜長揸</p><p>郭家耀表示：「第一太平比較低調，較少投資者認識，公司股價波幅較細，目標價定得都合理，但現時睇唔到盈利會有大幅增長空間，可以短炒波幅，唔適合長揸。」黃先生唔同意，堅持自己嘅觀點，睇好第一太平，「佢持有菲律賓長途電話，係當地最大電訊商，家陣仲未發展3G，相信未來潛力好大。」<br> 不過，既然專家唔睇好，黃先生亦做足兩手準備，佢問：「如果唔揀第一太平，仲有邊隻洋行股吸引吖？」郭家耀話：「自己唔鍾意洋行股，喜歡業務較單一嘅股票，睇好邊個業務，就會直接買嗰個行業最好嘅股票。洋行股實在太多瓣數，唔係個個業務都會掂，好似和黃（013）咁，佢搞港口業務有聲有色，但受3G拖累，影響股價。」<br> 第一太平股價噚日雖然跟大市跌，收報5.87蚊，下跌2%，但一年嘅累積升幅其實已超過四成。</p><p>今日嘉賓：亨達集團研究部董事黃敏碩</p><p>想搵名家教路，請登入以下網址<br>  http://appledaily.atnext.com/jp/finance登記 <br> <br> 歡迎Phonein28698262<br> 每日收市後4:30pm<br>  http://appleactionews.com/features/finance/ <br> <br> 成功參與節目者，有機會獲贈禮品，登記成為「Webcam之友」，更有機會獲得（aastocks）即時報價賬戶<br> *下午3時半開始，優先接受登記</p></body></html>