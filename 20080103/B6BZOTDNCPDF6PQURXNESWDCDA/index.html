<html><header><meta charset="utf-8"><title>摩．兔<br>自由行</title></header><body><h1>摩．兔<br>自由行</h1><p>玩網上聊天工具係大勢所趨，比Facebook更早熟嘅MSN最近又有新搞作！MOTOROLA剛推出一款Windows系統手機Q9h，咪睇佢外形極之商務化，實情已搵嚟網上熱爆卡通人物──兔斯基（Tuzki）擔任代言人，無論玩緊MSN抑或SMS，都可從手機內獲得趣怪又鬼馬嘅表情圖案，加上Q9h本身配備QWERTY鍵盤，網上聯繫就更多花臣啦！<br><br>記者：陳國輝<br>攝影：林栢鈞</p><p>Tuzki來自北京</p><p>呢隻兔斯基係乜傢伙？查實佢係「自由行」，由北京廣播學院動畫系嘅同學所設計，因為表情抵死、造型多變，因此成為聊天工具如MSN、QQ的Emoticon，網友多用作表情圖案Send出，Hit爆！
</p><p>Send圖案勝過文字</p><p>無論玩MSN還是SMS，已經唔使一味靠文字表達咁悶！平時用Desktop上MSN，大家可以從網上單撈不同表情圖案，除咗見慣見熟嘅喜、怒、哀、樂，仲有大把騎呢不文表情，可惜玩家們一直嫌手機唔開呢瓣！Q9h與其他Windows手機一樣有MSN功能，唔同之處係佢內置約10款兔斯基有趣動作，例如魂遊、跳舞、點洋燭以及親熱等，得閒Send畀班Friend好過齋吹水咁悶。Q9h支援中文輸入，仲有埋香港人用開嘅倉頡輸入法㖭。</p><p>BB外形+無縫鍵盤
</p><p>摩記積極將卡通人物兔斯基帶入Q9h，目的明顯想將商務手機打造成年輕潮物。成唔成功仲未知，但觀其Design，摩記似乎早已為年輕人計過度過。除咗機體似足BB（BlackBerry）咁闊兼多掣之外，原來QWERTY最底一行仲配備影相、聽歌等多媒體快捷鍵，想開啓娛樂功能方便就手；至於QWERTY上方，仲有一排專為上網及開E貓而設的專用鍵。講到最特別，應該數到Windows手機首見嘅無縫鍵盤，防塵防手汗，喪玩MSN最啱！</p><p>試後感：比想像中順暢
</p><p>兩星期前，筆者剛玩過摩記「蕉仔」Z8，以一般滑蓋手機並採用Symbian系統和UIQ介面而言，後台的確勁！不過，運行速度係一大敗筆，雖未達至Hang機地步，但過程並唔流暢。今次Q9h正好為同門師兄弟作出大平反，整體感覺順好多，即使間中有「人等機」情況，亦未算嚴重，作為PPCPhone表現唔錯。</p><p>PROFILE</p><p>作業：WindowsMobile6.0Standard<br> 處理器：ARM1136OMAP2420<br> 制式：WCDMA/GSM四頻<br> 體積：118×67×11.8mm<br> 重量：132g<br> 通話時間：260-390分鐘<br> 備用時間：385-480小時<br> 主要功能：內置兔斯基Wallpaper及表情圖案、HSDPA數據傳輸、200萬像素相機、《DocumentsToGo》、microSDHC記憶卡<br> 售價：$3,680<br> 查詢：MOTOROLA（25063888）</p></body></html>