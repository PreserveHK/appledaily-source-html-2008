<html><header><meta charset="utf-8"><title>三菱全新DelicaD:5<br>兩代靚女輪住愛</title></header><body><h1>三菱全新DelicaD:5<br>兩代靚女輪住愛</h1><p>提起SUV車種，大家未必會諗起三菱呢個品牌，但代理新返嘅頂級版DelicaD:5肯定令大家改觀，事關新車喺操控上變得更平易近人，視野廣闊亦令一眾女士們易揸易泊，就算阿媽買餸又或囡囡出街蒲都咁啱使。<br><br>記者：梁美甜<br>攝影：陳陶鈞<br>模特兒：Tiffany（TheGroup）</p><p>內在美盡展現</p><p>我自問第一次聽到個型號時覺得幾得意，細問之下先知「D:5」即係Delica第五代咁解。查實第一代Delica喺1968年面世嗰陣以商用性質為主，演變今日第五代以SUV車型問世，三排手工精細八座皮椅，加上全面強化嘅安全系統，令行車安全性大大得以提升。<br> 新車外形雖然與上一代相若，但車身尺碼係4,730×1,795×1,870mm，軸距為2,850mm，長軸距以及全新設計概念嘅嘅車形為新一代Delica營造出寬敞嘅空間，而新增嘅屏幕連視泊系統令新車質素更高，更有舒適感，更能提升駕駛樂趣。若然外形設計更富線條及層次、輪拱同車轆距離又無咁大突兀咗啲嘅就係實用舒適型格兼具嘞！</p><p>a.高腰線及巨型擋風玻璃，視野開揚得很。</p><p>b.側鏡已經夠晒大，若然有埋Option視泊，咁個盲點鏡又有咩用呢？</p><p>c.車廂多咗唔少邊飾，時尚感大增。</p><p>d.新增彩芒及選購視泊系統，泊位話咁易。</p><p>三窗曬盡日光浴</p><p>新車最正嘅唔係嗰三排座椅可以變成一張大床任攤任躺，反而係車頂前、中、後三個大天窗，日頭可以曬日光，晚黑就可以曬月光，興之所至仲可以同朋友仔傾吓心事，又或者同朋友仔SweetSweet都得！誇啲嘅話，各位姊妹行街掃貨行到攰攰哋，隨時用嚟瞓個美容覺都仲得喇！</p><p>坐足8個人都無有怕</p><p>新一代DelicaD:5喺日本有多種版本，香港代理考慮到本地路面實質需要而引入車系中擁有嘅前驅版本。新車依然搭配三菱熱賣車款Outlander副直四鋁合金2.4公升MIVEC引擎，輸出170匹大馬力及23.0kgm扭力，坐足八個人都無問題；加埋個六速手自排波箱，仲有加減撥片嘅INVECS-III嘅，絕對可以提高駕駛樂趣。</p><p>供款幫你計</p><p>首期：$33,880<br> 利率：6%<br> 供款年期：48個月<br> 月供約$7,900</p><p>三菱DelicaD:5規格表</p><p>引擎：2,359c.c.直四<br> 馬力：170ps/6,000rpm<br> 扭力：23kgm/4,100rpm<br> 傳動：CVT無段變速自動波<br> 尺碼：4,730×1,795×1,825mm<br> 查詢：環宇汽車（24119522）</p></body></html>