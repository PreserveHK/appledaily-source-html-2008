<html><header><meta charset="utf-8"><title>專家對話：港股短期窄幅上落</title></header><body><h1>專家對話：港股短期窄幅上落</h1><p>昨日內地股市升幅不少，其中幾隻內銀股的A股更漲停板，因此對恒指有一定支持，但仍然未重回20000點以上，嘉賓指短期重上20000點水平不難，不過在該處指數應該較為反覆，短期後市以窄幅上落為主。<br> <br> 錦：法興證券衍生工具部亞洲區董事　李錦<br> 康：灝天證券研究部主管兼零售證券部總裁　黃偉康<br> 玲：主持　楊慧玲<br> <br> 玲：內地股市造好，對港股亦有支持，不過恒指仲未上番20000點，幾時先可以升穿呢個位？<br> 康：短期重上20000點前港股仍然會反覆，因為恒指上周四（18日）先經歷16000點左右，直至今日，港股已經累升約3000點，所以投資者未平衡到心理，而美國次按問題仍然正在解決，令市場有一定憂慮。所以未來幾個交易日恒指窄幅上落比較合常理。<br> 錦：我認為三日後港股繼續上升機會相當大，因為今次有幾個國家都推出防止沽空制度，對股市相當重要，我相信之前全球股市急跌係因為好多對冲基金沽個市落嚟；但係𠵱家唔俾沽空，好多沽空盤都要平倉，力度足以令市況持續造好。</p><p>黃先生：我13.14蚊買咗A50中國基金（2823），究竟我應該先行離場，定係見佢升而撈番啲呢？</p><p>A50$11以下可吸</p><p>康：如果你係打算長期持有，咁就當然唔好沽啦。我覺得A股巿場已經見咗底，所以都唔好寄望可以喺8蚊左右增持呢隻股份，因為嗰個價真係可遇不可求。但如果佢跌番落11蚊樓下，你不妨考慮吓增持。<br> 錦：過往嘅經驗，通常政府救巿，第一個阻力位都係50天平均線，所以你或者可以喺12.6蚊先賣晒啲貨，等佢再跌嗰陣先再入巿，咁會令你更加靈活。</p><p>收市4:30pm</p><p>click入 http://finance.appledaily.com以webcam參與節目及收看 <br> <br> 歡迎phonein28698262暢談心得亦可email至mailto:finance@appledaily.com搶先貼股</p></body></html>