<html><header><meta charset="utf-8"><title>N96勁挑iPhone3G<br>16GBinner+8GBouter大胃王</title></header><body><h1>N96勁挑iPhone3G<br>16GBinner+8GBouter大胃王</h1><p>AV界都有自然法則？無錯！每逢新機上場，就意味佢係針對上一代而改良。咪睇今日主角N96似曾相識，高開$6,598天價，必有其道理，理由就係挑戰現時容量最勁嘅16GB版iPhone3G！N96行雙邊政策，既配備16GB內置容量，又支援8GB外置記憶卡，內外加埋合共24GB，絕對係大胃王之冠！能否食得住iPhone？真係見仁見智。<br><br>記者：陳國輝<br>攝影：楊錦文<br>Model：Phoebe</p><p>45°腳睇YouTube</p><p>咁大容量點用好？如果玩慣iPhone，答案梗係用嚟儲存iTunes音樂，加埋內置ApplicationStore，單撈過千款應用軟件都唔係問題。<br> 至於N96都唔止專攻音樂一瓣，Menu內已裝置咗幾款睇片專用Shortcut，包括YouTube、SonyPictures同埋路透社，想睇最新電影Trailers、即時新聞片段，㩒個Icon就睇到。順帶一提，N96機背仲多一隻「腳架仔」，目的係俾你將手機45°平放枱面欣賞，諗得好周到！&#13;</p><p>單Click上網入ovi</p><p>講番內置程式，雖然N96無iPhone咁堅，俾玩家隨意編寫程式再同人分享，但Nokia亦搞咗個多媒體網站ovi，裏面有齊N-Gage遊戲、最新音樂、地圖、相簿等俾用家上載和單撈，另外仲自設手機版版面，只需左揭右揭便可直達相關內容，用落都唔難適應；當然，你話好似ApplicationStore咁，大部份都唔使錢係假嘅，不過好多N-Gage遊戲已提供免費試玩，而且會不時更新。</p><p>周街搵食好方便</p><p>Nokia手機近年大部份都加入GPS功能，N96亦無放過呢個機會，用家可隨意上網唔使錢單撈150個國家地圖，同時仲內置駕車及行人導航路線，到外國自由行認真啱用；不過要留意N96仍然用Nokia自家地圖，並非大家常用嘅MapKing或中原地圖，準確性幾高真係要慢慢試過先知。如果你鍾意發掘新食肆，機內亦提供「香港餐廳指南」，到港、澳搵食零舍方便。</p><p>機身睇近啲</p><p>Profile</p><p>制式：WCDMA及GSM三頻<br> 體積：103×55×18mm<br> 重量：125g<br> 通話時間：220（2G）/150（3G）分鐘<br> 主要功能：內置16GB記憶體、支援8GBmicroSD卡、500萬像素鏡頭及Xenon閃燈、HSDPA、WiFi、GPS、N-Gage遊戲程式、3D揚聲器<br> 查詢：Nokia（21366338）</p></body></html>