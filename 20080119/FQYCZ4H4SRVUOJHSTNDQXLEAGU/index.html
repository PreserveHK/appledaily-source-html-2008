<html><header><meta charset="utf-8"><title>冒市委書記之名 - 左丁山</title></header><body><h1>冒市委書記之名 - 左丁山</h1><p>馬迷都知道，馬場內與東莞同鄉會人士有關嘅馬有「赤道小子」、「赤道驕雄」、「東莞之威」、「悅勝豪情」等，其中「悅勝豪情」最近連贏兩場，東莞人在馬場威番一輪。香港有好多東莞人，東莞又近香港，區內工廠林立，台灣商人特多，市面一片繁榮，係中國最富有嘅縣級城市。估唔到嘅係，東莞市委書記之名，居然有人夠膽冒認，直情係笑話。<br> 據《文匯報》（一月十三日）報導，現東莞市委書記劉志庚公開對東莞人大政協表示，佢知道有人冒名行騙。佢話：「凡是掛我的名，說是我的親戚、我朋友的，一定要打電話問過我是不是。」電話號碼係139-2688-2299。<br> 東莞人大，政協開會時發現，起碼有十個人特別打着劉志庚旗號騙人匯錢的電話，其中有一位係香港大馬主張敬山（張氏兄弟有好多匹馬，以電訊為名，例如「電訊少爺」、「電訊大班」）。內地騙徒，雖話膽大包天，但要有內地咁嘅貪腐環境，至可以呃到錢。喺香港，假如商界名人收到一個電話講：「我係×特首，唔該你匯幾十萬到我嘅銀行戶口×××號……」呢位商界名人唔立即報警或者通知特首辦先至奇。呢條橋梗係在內地曾經得米，先至有騙徒反覆使用，希望一啲擦鞋仔中計。蠢到中招之商人，多數唔敢向市委書記公開嘅。<br> 東莞有如此情況，唔知順德、中山等地有冇呢？藉官員貪污成風而冒名行騙之事，全國無日無之，為何中央屢屢提出嚴打貪官，而貪官周街都係？一位朋友W在北京營商，與一位黨員傾過呢個問題，黨員話黨中央有決心有辦法、有組織打擊黨內不正之風，黨有認識錯誤，調整方向之能力。朋友W話：「何不開放民營報紙，讓輿論揭發貪污，嚇阻貪污？」黨員話：「唔得，唔使，黨有自我完善機制。」兩人講反貪污，大纜扯唔埋，一個講永遠正確的黨，政治、經濟、軍事、教育、言論權集於一身，黨會糾正黨風；一個講法律制衡，媒體監督；東方與西方永不接軌。朋友W講咗幾次就識趣收口，不敢再提，等中國共產黨自我糾正中國貪污之風。</p></body></html>