<html><header><meta charset="utf-8"><title>隔牆有耳：民主黨交假棒 - 李八方</title></header><body><h1>隔牆有耳：民主黨交假棒 - 李八方</h1><p>香港政壇老化，近十幾廿年來來去去都係嗰十張八張面孔，民主黨噚日隆重其事，舉行薪火相傳交棒儀式，黨鞭華叔、黨主席何俊仁同前主席馬丁向多名30歲以下黨員交棒，勉勵佢哋要「接好民主棒，踏上長征路」。<br> 大家唔使擔心，仁哥同馬丁唔係真係交棒宣佈唔連任立法會，將個江山交畀班後生仔，佢哋只係象徵式交棒啫，真正唔選嘅楊森反而冇出現。好彩民主黨唔係嚟真，八方都冇咁驚，民建聯就可能失望啲嘞。至於黨內元老幾時讓位，呢啲超敏感問題，問都冇答案。<br> 民主黨又話，舊年區選傳媒集中報道佢哋慘敗，其實都有唔少「新星」贏得漂亮，包括22歲嘅趙家賢，係歷來最年輕區議員；元朗「大佬」張賢登雖然輸畀民建聯姚國威，但「小將」鄺俊宇卻擊敗民建聯陳兆基，兩黨打和啫。</p></body></html>