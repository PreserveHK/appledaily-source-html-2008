<html><header><meta charset="utf-8"><title>薄脆生果Pizza　咪濕滯</title></header><body><h1>薄脆生果Pizza　咪濕滯</h1><p>意大利Pizza我食得多，水果Pizza都係第一次食，仲要係甜品，港威酒店糕點助理總廚Nelson就諗到用牛油粒代替芝士、吉士忌廉代替茄醬，還有以新鮮生果做餅料，創意有趣，去意大利都未必食到。<br><br>記者：趙珮倩<br>攝影：黃子偉<br>示範：港威酒店助理總廚（糕點）NelsonFong<br>地址：尖沙嘴海港城港威酒店大堂先鋒吧（21137926）</p><p>港威酒店糕點<br>助理總廚Nelson<br></p><p>擁有超過20年製作糕餅的經驗，喜歡創作的他於去年12月慈善薑包比賽中榮獲最有創意大獎。</p><p>買Cream要認住Whipping</p><p>做西式甜品很多時要打忌廉，去到超市十幾廿種忌廉，揀到眼都花，都唔知買邊隻！Nelson教路最緊要認住有Whipping字樣的忌廉，即表示可打至起泡，其脂肪含量一般高達30%以上，做出來的甜品才夠香溜。如沒有標明Whipping的忌廉，脂肪含量較低，亦較難打至起泡，多用於加入咖啡或煮餐湯。</p><p>生果薄餅</p><p>1hr30min<br> 份量：2個<br> <br> Nelson話可隨意加入任何水份較少的生果，如桃及梨等，因水份太多的話會令薄餅皮變濕，焗不到薄脆效果。</p><p>材料</p><p>甜餅皮：麵粉200克、蛋1隻、糖50克、牛油100克、鹽少許<br> <br> 薄餅料：士多啤梨/芒果/蘋果/奇異果/香蕉各適量（切粒）、吉士忌廉2湯匙、牛油/糖各100克、麵粉300克、檸檬皮1/2個</p><p>做法</p><p>1.先將甜餅皮材料混勻，搓成糰，放雪櫃冷藏1小時。<br> <br> 2.取出餅糰，用餅棍推開成約2毫米薄塊備用。<br> <br> 3.將檸檬皮、牛油、糖及麵粉拌勻成牛油粒備用。<br> <br> 4.將吉士忌廉均勻地塗上甜餅皮，鋪上生果粒，撒上牛油粒，放入已預熱焗爐，以200℃焗15分鐘即成。</p><p>貼士</p><p>餅糰一定要冷藏至硬身才有黏力，更易搓成餅皮。</p><p>意大利米紅莓杯</p><p>3hr30min<br> 份量：8杯<br> <br> 用意大利飯做甜品，聽落匪夷所思，但其實在意大利當地十分流行一種熱食甜品——飯布甸，而Nelson今次就將它改為凍食，軟滑之中又帶有咬勁。</p><p>材料</p><p>意大利米100克、水500毫升、紅莓200克、檸檬皮1/2個、蛋白200克、糖100克、魚膠片15克（浸軟）、忌廉500克
</p><p>做法</p><p>1.先將意大利米加入水煮20分鐘至腍，盛起攤凉備用。<br> <br> 2.將紅莓及檸檬皮拌入意大利米。<br> <br> 3.蛋白加糖打起，加入（2），下魚膠片，再拌入已打起的忌廉，拌勻後放雪櫃冷藏3小時即可。&#13;</p><p>貼士</p><p>煮意大利米時要不時攪拌，而且要煮得夠腍，做出來的甜品才會軟滑。</p><p>薰衣草意大利奶凍</p><p>3hr45min<br> 份量：8杯<br> <br> 奶凍是意大利有名的甜品之一，傳統奶凍會加入呍呢拿油，如喜歡新口味不妨嘗試加入亁薰衣草，淡淡的薰衣草味與滑溜的奶凍配搭得宜。</p><p>材料</p><p>牛奶200毫升、亁薰衣草5克、忌廉300克、魚膠片10克（浸軟）、糖100克</p><p>做法</p><p>1.先將薰衣草加入牛奶煲滾，焗30分鐘。<br> <br> 2.倒出牛奶，隔去薰衣草，加入忌廉、糖及魚膠片拌勻，放雪櫃冷藏3小時即可。</p><p>貼士</p><p>薰衣草要焗一會才出味，但不宜下過多，否則會有苦澀味。</p><p>檸檬蛋白撻</p><p>0hr45min<br> 份量：12個<br> <br> 另一傳統甜撻，以檸檬汁做甜品，口味清新，多吃幾件也不會覺得膩。</p><p>材料</p><p>撻殼12個、蛋4隻、蛋白200克、糖400克、忌廉100克、檸檬2個（榨汁）</p><p>做法</p><p>1.將100克糖加入蛋、忌廉及檸檬汁打起，唧入撻內。<br> <br> 2.預熱焗爐，放入忌廉撻，以150℃焗15分鐘。<br> <br> 3.將蛋白加入300克糖打起，鋪在忌廉撻上，以火槍將蛋白燒至金黃色即可。</p><p>貼士</p><p>不可用太猛火焗忌廉撻，否則忌廉會變得老身，不夠滑溜。
</p></body></html>