<html><header><meta charset="utf-8"><title>長旺綠葉Benz雄　鍾情G級</title></header><body><h1>長旺綠葉Benz雄　鍾情G級</h1><p>佢係演賀歲片嘅常客，人稱「Benz雄」嘅許紹雄。說話總帶點嬉皮笑臉，自言做事做戲都係斷估，許紹雄笑嘻嘻地說：「呃飯食都要似啲！」就係「斷估」就「呃」到個金像獎最佳男配角提名。戲劇長旺綠葉Benz雄原來對Benz真係情有獨鍾，尤其係G級名車，更係二十年前已經情根深種！<br><br>記者：梁美甜<br>攝影：陳陶鈞<br>場地提供：Mercedes-BenzPerformanceStudio</p><p>廿年情　一世唔放手</p><p>「成世唔使換喇！」許紹雄一坐上G55AMG，即時講嘅呢句說話，真係估佢唔到。係咪真係可以揸一世咁誇呀？佢笑住猛話一定得，問點解，佢都只係左睇右睇，淨係答一定得，無符！「廿年前同阿Lam林子祥去加拿大做嘢，嗰時喺街第一次見到呢款Benz已經好鍾意，嗰時要十幾萬，唔捨得買……」應該係許紹雄最認真回應、最正經回憶嘅一番話。G55係一部四驅車，擁有V8機械增壓引擎，馬力輸出達500匹，扭力亦可達700Nm，性能卓越。曾停產了一段時間，06年才再度生產，單看外表，如許紹雄所言，成部軍車咁，但鋼水、線條同設計就靚到不得了，同當初許紹雄選Benz嘅原因一樣，「Benz骨架同鋼水都好，我嗰時揸部230，一揸11年，咁多年無咩點壞同維修，賣番出去同買嗰陣價錢差無幾㖭！」最後幾粒字，講得零舍招積過人。</p><p>停產經年　高質素方匣</p><p>初約許紹雄做訪問，問起佢𠵱家揸咩車，佢回應得非常抵死：「𠵱家唔揸Benz，淨係搭的士。」一心以為佢有部Benz可以影，點知影車不遂還要找來經典車才肯度期。「訪問個多小時啫，你約到部G55AMG就度到期喇，哈……」好！G55係曾經停產嘅經典車，近年再產，舊年年尾到港，今次仲要係出自AMG旗下，性能同表現更勝從前。整部車線條簡單分明，方匣子如同軍車，切角利落，加上用嘅係鈦合金、不銹鋼、鋁合金等剛性高而耐用嘅物料，真係有可能揸一世都唔爛囉！</p><p>供款幫你計</p><p>車價：$2,458,000<br> 首期：$245,800<br> 利率：5%<br> 月供：約$55,305（48個月）<br> ＊以上數據僅供參考</p><p>規格表：Mercedes-BenzG55AMG</p><p>引擎：5,439c.cV8<br> 馬力：500hp/6,100rpm<br> 扭力：700Nm/2,750-4,000rpm<br> 傳動：AMGSpeedShift<br> 尺碼：4,662×1,760×1,931mm<br> 車重：2,550kg　<br> 查詢：Mercedes-BenzPerformanceStudio（25948128）</p><p>大智若愚　性能瞭如指掌</p><p>呢部G55AMG係德國原廠運抵港，只得一部，所以唔揸得出外，心想許紹雄一定好失望，殊不知：「唔緊要！望到都好滿足喇！」樂天而知足。於是再問代理借來同是四驅車嘅ML350畀佢出街實戰，雖然同G55AMG級數差幾級，總好過空手而回啦！<br> 許紹雄一坐上ML350，又一句大家估唔到嘅說話：「呢部車初初出鋼水唔好，個殼又易凹，無Benz質素！」嘩，原來真係對Benz質素同款式瞭如指掌。一上車，摸咗一輪都開唔到車，以為佢又喺度玩，誰知「未揸過要試清楚至得。哈，好嘞開車喇！哈……咦！改善咗，好過啱啱出嗰陣，似番部Benz囉喎！」由此可見，咩都斷估嘅佢真係所知甚詳呢！</p><p>供款幫你計</p><p>車價：$648,000<br> 首期：$64,800<br> 利率：5%<br> 月供：約$14,580（48個月）<br> ＊以上數據僅供參考</p><p>規格表：Mercedes-BenzML350Luxury</p><p>引擎：3,498c.cV6<br> 馬力：272hp/6,000rpm<br> 扭力：350Nm/2,400-5,000rpm<br> 傳動：7G-TRONIC智慧型七速自動波<br> 尺碼：4,780×1,930×1,779mm<br> 車距：2,915mm<br> 車重：2,135kg</p><p>後記</p><p>訪問過後，心想，別人常以為許紹雄唔認真，會唔會係佢已經認真看透呢個世界，以人生經驗悟出一套人生態度來面對呢？「我都唔貪心！」就因為「唔貪」嘅樂天知命，反而工作長旺，電視電影長做長有，自有一片青天。</p></body></html>