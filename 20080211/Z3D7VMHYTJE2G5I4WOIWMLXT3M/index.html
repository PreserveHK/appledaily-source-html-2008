<html><header><meta charset="utf-8"><title>MINICooperSClubman<br>拉長．加門　禮多人不怪</title></header><body><h1>MINICooperSClubman<br>拉長．加門　禮多人不怪</h1><p>要揸車去親戚朋友屋企拜年，架車除咗要載得多人之外，可以載多幾份賀禮當然就更合心水。我推介全新MINICooperSClubman，佢配備一台加咗Turbo嘅1.6公升引擎，車身拉長咗240mm，仲新加咗右邊尾門，尾廂容量可達900公升！唔只上落多扇門，而且賀禮多多都夠擺。<br><br>記者：鄭達基<br>攝影：譚盈傑<br>模特兒：Julie、Tiffany（TheGroup）</p><p>Overboost功能鬥快</p><p>先嚟個利益申報，我其實係MINIClubman嘅Fans，新一代推出後，我就不斷鑽研唔少關於佢嘅Information，到今日對佢嘅認識都叫多咗啲。嗱，講番部車吖，全新MINIClubman同去年我曾試揸過嗰部最大唔同嘅地方，就係呢部屬於車系中最Top嘅CooperS版本。我最Buy係嗰台1.6公升直4引擎加多咗Turbo，唔只令馬力輸出比普通Cooper版多55匹，更因為佢加多咗Overboost功能，令扭力由原來240Nm提升到260Nm，並且提早喺1,700-4,500rpm嗰陣出現，明顯有助增強起步加速反應。我刻意啓動呢個功能，喺燈位同人鬥起步，果然得喎！</p><p>跑LookSell有型</p><p>CooperS版Clubman嘅外觀同普通版Cooper好相似，最大分別在於頭冚生風導入口同左右雙出尾排氣喉，其他就幾乎無分別。車身長咗240mm，右邊同車尾都改用對開式車門，搬賀年禮物上車好方便。另外17吋胎軨，襯埋Sport懸掛，望落成部跑車咁，型仔晒！話明去拜年，個尾廂最好有咁大得咁大啦，車身拉長咗240mm、軸距增加咗80mm嘅CooperSClubman就做得到啦！將尾排椅背放低，更可以令尾廂容量暴升至900公升㖭！<br> 雖然新車嘅車廂空間大咗係好事，不過就因為右邊變咗做對開式車門，搞到有問題出現。右邊車頂多咗條「小型B柱」，乘客上落嗰陣如果唔留意就好容易撞頭，莫非要好似巴士咁，貼張「提防碰頭」嘅告示先得？</p><p>供款幫你計</p><p>車價：$343,000<br> 首期：$34,300<br> 利率：5%<br> 年期：48期<br> 每月供款：約$7,718<br> <br> 註：以上數據僅供參考。</p><p>MINICooperSClubman規格</p><p>引擎：1,589c.c.直4DOHC配Turbo<br> 馬力：175hp/5,500rpm<br> 扭力：240Nm/1,600-5,000rpm<br> 260Nm/1,700-4,500rpm（啓動Overboost功能後）<br> 傳動：6前速Steptronic半自動波，前輪驅動<br> 尺碼：3,958×1,638×1,432mm<br> 軸距：2,547mm；車重：1,305kg<br> 車輛提供：MINIHK（31299018）</p></body></html>