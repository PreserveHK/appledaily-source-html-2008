<html><header><meta charset="utf-8"><title>利是錢必買！TV╳MP4地上最強</title></header><body><h1>利是錢必買！TV╳MP4地上最強</h1><p>呢個新年，老媽子作戰能力提升至十二成功力！作為佢頭號跟班兼𢭃利是專員，奉搵得嚟使得去原則，跌少少錢買娛樂就點都唔少得！最近黃金腦場新返機仔MP4，首次加入TV接收功能，兼玩打機、收音機、電子相簿、eBook……加埋內置2GB記憶體都係賣$799，實試連商場裏面都收到電視，呢鋪真係靠佢陪我「睇」過年初十！<br><br>記者：朱崇德<br>攝影：王文忠<br>Model：Eurice</p><p>商場室內接收強</p><p>呢期樣樣都話高清，呢部國產ainol新返T20竟然咁斗膽仲玩普通電視？Sales笑住話：「你估佢唔想咩？不過須知呢期連機頂盒都未盡完美，仲想偷位做咁細部？唔係唔得！等多一年半載，應該有數碼流動電視啩？」<br> T20上手，感覺係一張八達通Size，厚度不足1cm；配個2.8吋TFT大芒全黑機身，大抄iPhone。Sales話MP4機一向只係齋睇片，加入TV功能實屬首次！試睇能力感覺幾強，30cm特長伸縮式天線，以Analog制式一吋長、一吋強原則，接收能力真係幾勁。記者喺沙田新城市廣場做室內環境測試，竟然清晰收齊無記、亞記四個台，320×240顯示屏睇起上嚟亦好Fine，冇起格感覺；不過可能芒細關係，如果節目有字幕就會睇得冇咁清，呢樣就冇辦法喇。</p><p>商場內部測試：</p><p>TV手機同ainolT20基本都收到電視訊號，不過T20明顯對比度高啲，畫面亦冇咁多雪花；惟T20機身喇叭較細聲，一定要插耳筒先聽得到。</p><p>地點：<br> 沙田新城市廣場</p><p>插卡玩盡多媒體</p><p>T20亦一機玩盡多媒體，機身內置2GB記憶體，基本可以玩入片、聽MP3同睇相。測試後感，MP3同MP4聽歌、睇片功能OK，可對應中英文檔案顯示，音效亦算OK。至於睇相方面，由於佢行一般手機常用嘅microSD，用手機影完嘅相可即插入當數碼相簿，Load上過500萬像素都冇問題，不過時間可能要用上五、六秒，呢方面有待改善。其它增值功能還有收音機、電子書閱讀同遊戲機等。</p><p>MP4小配件大特搜<br><br>ApacermicroSD2GB</p><p>呢期記憶卡極平，Apacer都算係台灣OK大廠，2GBmicroSD𠵱家腦場價都係$98，仲送埋轉做SD嘅Adapter。以MP4格式平均1小時電影要1GB容量，真係買多兩張放片都唔肉赤。
</p><p>AAUSBCharger
</p><p>唔好以為佢係記憶手指，其實佢真係一粒叉電嚟㗎！不過佢叻到內置USB插位，可以直插電腦USB叉電！套番個電池蓋就變番做粒電，真係好鬼「國產凌凌漆」Feel。</p><p>ARSCharge2GO</p><p>呢件好似電筒嘅物體係乜傢伙？其實係一個USB外置電池盒。以T20內置鋰電池大概可以睇到兩、三個鐘，如果冇電時，就可以插上呢個電池盒作續航，平均一粒AA電可以玩到一、兩個鐘。</p><p>ainolT20Profile</p><p>顯示屏：2.8吋QVGA<br> 容量：內置2GB（配microSD插口）<br> 電源：內置鋰電池<br> 音樂格式：MP3/WMA/FLAC/APE<br> 相片格式：JPEG/GIF/BMP<br> 影片格式：MPEG-4、AVI<br> 傳輸介面：USB2.0<br> <br> 查詢：AGrade（21528000）<br> 地址：深水埗黃金電腦商場地庫43B</p></body></html>