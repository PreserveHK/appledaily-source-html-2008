<html><header><meta charset="utf-8"><title>餅女鼠年各精采　Miki闖影壇<br>Theresa做過第三者最怕桃花劫</title></header><body><h1>餅女鼠年各精采　Miki闖影壇<br>Theresa做過第三者最怕桃花劫</h1><p>鼠女傅穎（Theresa）今年犯太歲，不過她膽識過人自言不怕惹是非，反而怕一些人身攻擊的報道會令自己不開心，又笑言怕行錯桃花運變成桃花劫，現時只以工作為重。至於楊愛瑾（Miki）比起其他3位Cookies成員，去年算是最不活躍的一個，不過今個鼠年她已訂下新年大計，除希望成功考到車牌外，還想在影圈闖出一番事業。</p><p>鼠女傅穎日前到將軍澳與一大班「同類」米奇老鼠合拍新年照，對於本命年犯太歲易惹是非，膽識過人的她說：「今年我係犯正太歲，聽講會情緒唔穩定同埋個人好易鑽牛角尖，不過我本身唔驚是非，是非總好過人身攻擊嘅報道，呢個圈唔係是非就係緋聞，我反而怕因為啲報道而情緒唔好，搞到唔開心啫。」</p><p>買錯梅花當桃花</p><p>記者提議她可加強桃花來增加人緣，Theresa即耍手擰頭表示怕行錯桃花運，最終變成桃花劫，她笑說：「因為我有個朋友上年買錯梅花當桃花，衰足一年，而且我每年都唔會理桃花，因為怕有桃花劫，我入行前好多桃花劫，成日都被男仔隱瞞做咗第三者，所以入行後好識保護自己，唔會隨便拍拖。」<br> 農曆年期間Theresa會聯同古巨基、梁漢文及側田等人，到拉斯維加斯及加拿大登台，首次出埠過年的她十分興奮，笑言連情人節當日也會與幾位猛男共度，她說：「我仲同梁漢文講笑話情人節同我過佢就發達啦，不過我都好鍾意喺工作中度過，因為我一放假就好易病。」<br> 另一方面，楊愛瑾新年期間沒有工作，可以留在家裏陪伴家人及朋友，她笑言已準備5位數字來派利是，問她會否怕遭親友催婚，她笑說：「梗係冇，我仲咁細個，其實入行之後第二年我已經開始派利是，不過都要視乎嗰年搵得多唔多，今年都會OK㗎。」<br> 為了應節，Miki日前到中環試穿旗袍，她表示隨着年紀漸長，也越懂欣賞女性穿着旗袍時的美，她說：「因為旗袍個cutting好靚，最能夠帶出女性嘅韻味。」</p><p>今年專注拍電影</p><p>去年工作不多的Miki，表示新一年已訂下人生目標，首要是盡快考到車牌，工作則主力在拍戲方面發展，對於Cookies昔日戰友鄧麗欣和吳雨霏相繼舉行個唱，Miki表示現階段只想專注拍戲，她說：「我都戥佢哋開演唱會開心，不過我𠵱家好鍾意演戲，但我唔係放棄唱歌，都有keep住練歌，我只係想喺電影圈站穩腳先，最想有齣代表作，最終目標梗係攞獎，𠵱家自己都努力緊。」<br> 採訪：駱華齡<br> 攝影：林德雄、陳慧安<br> 髮型：VincePang@ILColpo<br> 場地提供：Trendyland（Theresa）、上海灘（Miki）<br> 服裝提供：上海灘（Miki）</p></body></html>