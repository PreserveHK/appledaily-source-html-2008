<html><header><meta charset="utf-8"><title>中環在線：大陸拜年短訊破紀錄 - 李華華</title></header><body><h1>中環在線：大陸拜年短訊破紀錄 - 李華華</h1><p>大陸同胞用手機短訊拜年，比香港人更普及，內地《信息時報》報道，廣東移動全省客戶喺年三十當日，就發送超過7億條短訊，破咗舊年同日6.13億條嘅紀錄。華華估，SMS破紀錄應該同大陸雪災有關，因為外省民工返唔到家鄉過年，所以就狂發短訊同喺鄉下嘅鄉親父老拜年。<br> 除咗廣東，據《上海青年報》報道，上海移動當日短訊量亦有6億條，喺最密集嘅夜晚7至8點一個鐘頭內，就有6554萬條，比上年多咗40%。至於《北京晨報》就話，北京移動年三十日手機用戶發咗5億條短訊，增長三成，加埋北京聯通嘅用戶發咗1億條共6億條，北京手機用戶約1600萬人計，平均每人發送38條短訊。<br> 如果真係同雪災有關，咁電訊商講得上發咗筆雪災新年財，中國信息產業部估計，年三十到初六呢7日，全中國手機短訊發送量去到170億條新紀錄，用最平收費1毫子人仔計，內地兩家移動營運商夾埋，短訊收入超過17億人仔，仲唔係過肥年！</p></body></html>