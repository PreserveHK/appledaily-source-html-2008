<html><header><meta charset="utf-8"><title>風水師邊個最準?<br>中環在線：豬年測市檢閱 - 李華華</title></header><body><h1>風水師邊個最準?<br>中環在線：豬年測市檢閱 - 李華華</h1><p>踏入鼠年，堪輿學家亦順應（股）民意，除咗講生肖運程，亦預測股市。三位著名堪輿學家蘇民峰、楊天命同麥玲玲，都有預測鼠年嘅股市，呢幾日大家應該聽唔少，正所謂「風水佬呃你十年八年」，鼠年股市預測要到年底先知準唔準，到時已經冇仇報，所以華華大膽嚟個往績大檢閱，信得過先好跟嘛！<br> 曝光率奇高嘅麥玲玲舊年初話，豬年股市波動，好大機會有股災，好可能喺新曆10月份出現。結果成個新曆10月個市升到嘭嘭聲，到10月30號收市仲上到31638高位。不過，麥師傅舊年10月尾補飛話，農曆計，要過埋立冬（即係11月8號）先算大步檻過，點知過咗立冬，個市仲凶險。<br> 至於蘇民峰就話，夏季股市表現突出，秋季較弱，咁暑假期間股市都有小股災出現，唔知算唔算突出呢？上年9至11月秋凉時分，股市一衝上高位後就倒插，照計蘇師傅都啱一半。</p><p>睇準變估錯</p><p>原來07豬年股市預測，比較準嘅係曾經承認「占錯卦、估錯市」嘅楊天命，喺佢嘅豬年運程書話，恒指將突破2萬點，但亦會大幅上落，加上美國有股災，跟風嘅人會損手而回。咪話2萬點，上年10月恒指直頭衝過3萬點，但鼠年未到，港股就受美國次按拖累跌返落2萬幾點。楊師傅如果舊年10月唔喺自己個blog度估，10月17號同29號港股會出現大調整，跌700幾點，最準應該係佢，因為嗰兩日港股不跌反升，呢一點唔知楊師傅之前有冇算到呢呵！<br> 至於鼠年個市又點睇？蘇師傅三言兩語概括──先跌後升；楊師傅預測港股暢旺波幅大；至於麥師傅就話全年平穩向上，冇豬年升得咁瘋狂，佢仲提醒散戶08北京奧運過後，股市表現較波動。&#13;</p><p>玄學家鼠年經濟預測</p><p>《蘇民峰》<br> 上半年跌，下半年升，但不會發生股災。西曆5月6日跌幅明顯，8月8日節節上升，建議5月6日前後趁低吸納，8月8日前後見高沽出<br> <br> 《楊天命》<br> 大陸股市升至前所未見的高點後大調整，港股暢旺，但波動大，6月份為高峯。樓市穩步向上<br> <br> 《麥玲玲》<br> 農曆正月及2月投資氣氛不尋常；3月動盪，4、5月表現不俗，6月大起大落，由好變壞，7月氣氛低迷，8月好壞參半有暗湧，年尾回復穩定<br> <br> 電郵：mailto:LiWaWa@AppleDaily.com</p></body></html>