<html><header><meta charset="utf-8"><title>頂肚癮（2）：塊脆叮</title></header><body><h1>頂肚癮（2）：塊脆叮</h1><p>人就係犯賤，明明眼瞓唔捨得瞓，係要打機打到三更半夜，明明知道食消夜會有大肚腩，但肚打鼓點都要啪啲嘢落肚先安樂。頂心癮，頂肚癮，煮一丁嫌煩，有乜好過一叮就有得食？隊幾件咖喱塊落肚，少食多滋味，七分飽啱啱好啦。<br><br>記者：王震遠<br>攝影：楊錦文、梁細權<br>模特兒：CiCi@StageModels</p><p>教擺陣放入微波爐</p><p>叮叮小食＝無啖好食？來來去去都係蝦餃燒賣雞翼糯米雞呢類中式點心？錯晒啦！日本同美國出品嘅叮叮小食質素好掂檔，賣相仲勁吸引㖭。講賣相，㗎仔最細心，包裝指示做到十足十，教埋你點逐件食物放入微波爐逐件叮、要叮幾耐，連腦汁都慳番，最盞鬼係教埋你擺風水陣，擺四隻角、放中間、砌三角形……原來唔同擺法都會影響受熱程度，擺得均勻叮出嚟先會又香又脆又夠熱。齋講無用，獨食難肥，搵班為食鬼試味最均真，由佢哋親身說法叮叮小食有幾好味，絕對打破到叮叮小食=無啖好食嘅觀念。</p><p>唔止叮幾耐，仲教埋你點擺陣放入微波爐，㗎仔真係好細心。</p><p>海鮮<br>Nichirei炸蛋黃芝士白身魚$32.5</p><p>每包4件，口感有啲似食街邊魚蛋，不過無咁彈牙，咬落去腍腍哋，芝士味同魚味都好重，大大塊幾頂得吓肚。（a）<br> <br> 叮熱時間：600W每4件約1分30秒</p><p>Kidd</p><p>可能我鍾意食芝士啦，真係好香，離遠都聞到。不過我想問，可唔可以切細件啲呢？咁大件女仔點質入口呀？</p><p>Nissin一番燒墨魚丸$47.9</p><p>每包20粒，係我最愛嘅街邊小丸子，有埋醬汁自己加，食落唔會太粉，包住嗰粒原粒墨魚勁彈牙。（a）<br> <br> 叮熱時間：600W每10粒約4分30秒</p><p>何小姐</p><p>麵粉比例太多，搞到墨魚丸太細粒，不過又真係好香嘅。</p><p>NIPPN韓式海鮮薄餅$27</p><p>每包1件，外形似酒樓煎嘅薄罉，幾厚身，我鍾意佢多葱絲，混埋啲蝦肉一齊放入口，唔會肥到漏。（b）<br> <br> 叮熱時間：600W約每件3分30秒</p><p>Vincent</p><p>大件夾抵食，幾有口感，煙煙韌韌好唔錯，淡口味啱晒我。</p><p>豬<br>1.Nichiro便當咖喱塊$28.9</p><p>每包6件，好重日式咖喱味，口感似吉列咖喱豬扒，表面勁脆身，裏面保持到軟腍腍，好似啱啱炸起鑊咁，個個為食鬼都爭住試食。（a）<br> <br> 叮熱時間：600W每4件約1分10秒</p><p>Crystal</p><p>唔算好油膩，無想像中咁熱氣，夠咖喱味炸得香脆，好味過M記啲乜乜雞囉。</p><p>KS燒生薑豬肉包$27</p><p>每包6件，薑味好重，咬落去Feel到有好多薑絲，叮完熱辣辣好多汁，一咬啲汁咇晒出嚟。（a）<br> <br> 叮熱時間：600W每6件約2分10秒</p><p>阿健</p><p>鹹咗啲，不過幾軟熟，豬肉唔會好散好粉，薑味濃，大大件，用嚟頂肚合格有餘啦。</p><p>JT豚角煮$23.8</p><p>每包1件，睇包裝都Feel到佢份量十足，大大嚿肉夾麵包，一個人啪晒成件落肚，分分鐘頂到上心口。（a）<br> <br> 叮熱時間：600W每件約1分10秒</p><p>Chris</p><p>唔肥膩，嫌佢亁身咗少少，豚肉味道夠濃，口味唔會太淡。</p><p>雞<br>喜生台灣之味米漢堡$18</p><p>每包1件，Riceburger唔係甚麼新奇嘢，但三杯雞口味真係第一次見，香葉味好重，少少辣，好惹味。（b）<br> <br> 叮熱時間：700W每件約2分鐘</p><p>Tracy</p><p>真係好似三杯雞，不過飯就硬咗少少，腍少少應該會更加好味。</p><p>JT燒雞串$24.8
</p><p>每包5串，醬汁做得唔錯，唔會太過杰撻撻，亦唔會好亁身，廢話都係呢句，雞肉有雞肉味，好香口。（a）<br> <br> 叮熱時間：600W每5串約1分40秒</p><p>Joey</p><p>好似街邊燒雞串嘅迷你版，味道好過普通雞柳串，迷你版方便拎喺手㖭。</p><p>VEAT素香葉雞味塊$34</p><p>淨重300g，唔講真係以為係雞肉，嗒真原來係素菜，唔Heavy唔肥膩，畀到藉口自己食消夜啦。（b）<br> <br> 叮熱時間：每100g用高火煮約1分鐘</p><p>Mavis</p><p>香茅味好重，感覺好似雞喎，不過比真雞肉嚡咗少少。</p><p>麵<br>Stouffer's芝士闊條麵$45</p><p>每包1件，叮完賣相一般，但芝士味勁香，離九條街都索到香味，酸甜醬汁夠濃，唔係誇張，我認為有餐廳水準。（b）<br> <br> 叮熱時間：中火煮約10-12分鐘，再停留微波爐5分鐘</p><p>小妹</p><p>係好煙韌，不過芝士味太濃，同埋太Heavy，一個女仔肯定食唔晒囉。</p><p>a.FRESHMART<br> （銅鑼灣軒尼詩道543號崇光百貨B2/28338338）<br> <br> b.city'super<br> （銅鑼灣時代廣場B1地庫/25062888）</p></body></html>