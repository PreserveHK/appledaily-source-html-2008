<html><header><meta charset="utf-8"><title>健康blog：常轉換食油益處多</title></header><body><h1>健康blog：常轉換食油益處多</h1><p>好多家庭都鍾意固定口味用一種食油，𠵱家市面上食油林林總總，好多都話有益健康，其實經常轉換唔同類型嘅食油，可以吸收到唔同營養，例如維他命E同D、不飽和脂肪酸、卵磷脂等，比較單純食用一種油好處多好多。</p><p>花生油防血管硬化</p><p>家庭主婦對點揀食油一定有好多疑問，醫神就搜集咗啲食油營養價值嘅資料同大家分享。其中好多家庭都用嘅粟米油，優點係容易消化，吸收率可以高達97%，一般粟米油的不飽和脂肪酸含量大約有80%，入面更包含咗一種身體唔識得合成嘅脂肪酸「亞油酸」，加上豐富嘅維他命E，特別適合消化力差嘅人同長者食用。<br> 屋企有人膽固醇超標，最好就係揀橄欖油，因為橄欖油嘅不飽和脂肪酸係所有食油中最高，具有降低壞膽固醇（低密度膽固醇），提升好膽固醇（高密度膽固醇）功效，仲可以預防心臟同腦血管疾病，兼減低膽囊炎同膽結石嘅風險。<br> 孕婦就可以揀近排好受歡迎嘅葵花籽油，因為葵花籽油嘅亞油酸同亞麻酸，可以喺身體合成促進腦部發育嘅DHA，有利胎兒的腦部發展，葵花籽油仲有軟化血管、延緩衰老、預防眼亁同皮膚亁燥等等嘅功效。不過，要注意嘅係葵花籽油比較容易變壞，一樽油唔好食得太耐。<br> 至於傳統嘅花生油其實都好有營養價值，尤其含有一種天然多酚類物質，可以預防血管硬化，兼降低膽固醇水平。其實唔同類型嘅食油營養價值都有分別，不妨三、五個月轉換一下口味。<br> blog主：醫神</p></body></html>