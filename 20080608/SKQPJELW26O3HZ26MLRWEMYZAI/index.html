<html><header><meta charset="utf-8"><title>老朋友換季　豹製X-Type
</title></header><body><h1>老朋友換季　豹製X-Type
</h1><p>細細個已知Jaguar係名車，識得認住呢隻豹；奈何時勢唔容許墨守成規，所以之前全新XF車系就嚟個革命，內外俱變之餘，就連車頭隻立體銀豹都唔知跑咗去邊，搞到我有啲若有所失。今日見到X-Type，隻豹返嚟啦，加埋車頭四盞圓燈，一陣熟悉嘅英國紳士味道又湧埋身。雖然只係網狀鬼面罩唔同咗兼換上17吋胎軨，但人越大越愛懷舊，改少少夠喇！<br><br>文：嘴嚼爺<br>攝影：伍慶泉<br>模特兒：Jenny</p><p>唔着西裝變運動健將</p><p>細個嗰陣Benz都未識，老竇就話我知車頭有隻豹嘅房車好貴，但我相信家陣如果佢喺街見到全新JaguarXF，應該唔知佢係咩來頭。不過，無改動又嫌無新鮮感，所以剛推出嘅新版X-Type，廠方都喺微細處花心思，好似車頭網狀鬼面罩，加埋個章就係新一代Jaguar房車嘅象徵，但引擎蓋上卻依然保留嗰隻跑到彈起吼吼聲嘅豹，加上經典四盞圓燈、車窗邊嘅電鍍裝飾，配合4輪17吋胎軨。呢位紳士老朋友好易認，只不過係換上一套運動裝，穩重得嚟又加添多一份活力感。<br> 就算你要求再年輕，革命意識再強烈，都應該接受唔到一部Jaguar無皮Seat！你可以放心，新X-Type繼續有皮Seat兼全電控，絕對唔會剝削你享受豪華感嘅權利；但廠方就話全車真皮座椅經過重新剪裁，承托力更佳。老實講，我坐咗上去好耐都仲未搵到分別何在，但舒適寬敞嘅感覺不變，其實毋須為求變而變。</p><p>懸掛穩紮行得舒服</p><p>一坐入車廂，發覺無咗以往嘅黑沉沉，因為中控台、錶板等地方都用咗鋁質物料造，望落無咁單調，而我亦睇慣嗰支木紋波棍頭，轉波比新款旋鈕式轉波掣就手。<br> 內在轉變睇唔出，惟有跳上司機位踩一轉。2.1公升V6引擎同懸掛系統都經過新調校，今次試得出，保持車廂寧靜已經係房車必然要求，加速比較線性，就算試車當日微雨濕地，突然踩大油感覺都依然穩重貼地。另外，新車始終唔係預你喪跑，懸掛系統喺舒適性同穩定性之間搵到平衡，舒適必然穩陣有餘，斷估你唔會揸住佢瘋狂劈彎啩？唔係唔得，而係唔會！</p><p>每月供幾多？</p><p>首期：$33,990<br> 利率：5%<br> 年期：48期<br> 每月供款：約$7,648<br> 註：以上數據僅供參考&#13;</p><p>規格
</p><p>引擎：2,099c.c.V6DOHC<br> 馬力：156ps/6,800rpm<br> 扭力：20.0kgm/4,100rpm<br> 傳動：5前速自動波，前輪驅動<br> 尺碼：4,672×1,789×1,430mm<br> 軸距：2,710mm<br> 車重：1,485kg</p><p>車輛提供：積架香港（25200989）</p></body></html>