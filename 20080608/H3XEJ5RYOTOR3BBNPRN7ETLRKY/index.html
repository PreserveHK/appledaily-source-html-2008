<html><header><meta charset="utf-8"><title>頂肚癮（1）：Chip唔Cheap</title></header><body><h1>頂肚癮（1）：Chip唔Cheap</h1><p>唔肚餓，係口痕，口痕就要搵嘢咬，講止口痕，有乜嘢好過薯片、紫菜、蝦片、蝦條？齋聽咬入口嗰幾下嗦嗦聲已經興奮到震，香脆味道又Serve到味蕾。驚肥膩？無有怕，大把Sell無鹽、低脂嘅薯片，為食一族慢慢咬啦。<br><br>記者：洪偉順<br>攝影：王文忠、譚盈傑、梁細權<br>模特兒：CeCi@StageModels</p><p>入口嗦嗦聲</p><p>入口爆出清脆嗦嗦聲，小朋友同OL一見即笑嘅薯片、蝦片，簡直係家居同Office必備零食，止口痕一流。有人話呢啲係Junkfood，睇你點睇啦，計我話理鬼佢Junk唔Junk，好味就得嘞，仲有呀，咪以為呢啲所謂嘅Junkfood係Cheap嘢，一包薯片閒閒哋貴過碗雲吞麵，最貴個款夠膽死賣$35，我試過，又真係超好味，真係貴一貴都要食。<br> 行一轉Sogo同city'super，薯片蝦片多到數都數唔晒，好多仲行健康路線，低油脂、用礦物鹽或不加鹽等，加埋口味千萬種，一日食一款，成年都未試勻，Sell健康喎，仲唔係畀埋藉口你喪食？韓國薯片都好多人撐，「新世界韓國食品」負責人李太太話：「韓國薯片比較注重原味，薯味濃，就算有特別口味，都多數係辣泡菜，唔止韓國人，好多香港人都定時定候過嚟買幾包，因為韓國出品有保證。」</p><p>健康類<br>TRATTORIA橄欖油薯片$35</p><p>係人都知橄欖油比一般食用油健康，用嚟炸薯片又點？Good喎，拎上手亁身啲，啪入口脆啲。」（b）</p><p>Judy</p><p>用橄欖油做㗎？即係可以食多啲啦，正呀。</p><p>湖池藍無鹽薯片$17</p><p>老實包裝好一般，擺喺貨架唔多起眼，標榜手製無加鹽，Sell原味。（a）</p><p>Daniel</p><p>可能我食慣濃味啦，呢隻薯片太淡咯，要慢慢食先嗒得出味道。</p><p>Estrella刁草薯片$22</p><p>刁草，即係蒔蘿，係香料嘅一種。學生字，「Crunch」即係「嘎吱作響地咬嚼」，低脂薯片少50%脂肪咁話喎，味道略鹹。（d）</p><p>阿文</p><p>刁草？咁刁鑽？又真係幾醒神，咬落又真係幾響喎。</p><p>TERRA藍薯片$21</p><p>睇包裝已經Feel到嗰份矜貴，薯仔係有機耕種，比平常少40%脂肪，口感香，入口無咁肥膩。（a）</p><p>Clarice</p><p>藍色嘅？初時見到覺得好古怪，食多幾片覺得好正，好夠薯味。</p><p>KETTLE無鹽薯片$17</p><p>無鹽，原味，標榜純天然薯仔製，兼「neveranytransfats」，「transfats」即「反式脂肪」，會增加壞膽固醇㗎。（a）</p><p>潘小姐</p><p>得意喎，食呢隻薯片唔覺口亁喎。</p><p>GoodHealth蘋果片$29</p><p>用新鮮蘋果切片製成，食落蘋果味極濃，甜甜哋應該好啱女仔食，仲話比一般薯片少30%脂肪㖭。（b）</p><p>阿洲</p><p>好香呀，蘋果亁咗都仲保持到咁甜，神奇。</p><p>HAITAI薯片$12</p><p>韓國原味薯片，顏色鮮黃，似啱啱削落嚟即曬即製，原味，無添加，好香甜。（c）</p><p>子楊</p><p>好脆好有薯仔甘甜味。</p><p>實味蔬果片$14</p><p>台灣出品，標榜天然、原色、原味，一次過食勻蘋果、楊桃、菠蘿等水果亁，味道好Fresh。（a）</p><p>脆片、脆餅類<br>農心墨魚味脆片$8.5</p><p>做到成條魚仔咁款，造型攞滿分，啪入口𡁻兩𡁻，會慢慢散出墨魚香。（a）</p><p>Apple</p><p>造型可愛，不過墨魚味好似怪怪哋。</p><p>Frulifresh蠔菇片$10</p><p>「Oystermushroom」，蠔菇是也，蠔菇曬亁配芥辣，微辣醒胃。（a）</p><p>關生</p><p>初時咬落味淡淡，嗒多陣食到Wasabi辛辣。</p><p>NACHO芝士海鹽粟米片$21
</p><p>唔係咁多人鍾意食粟米片，嫌味道寡，但加咗芝士又唔同講法。（a）</p><p>陳先生</p><p>食得多薯片都悶，轉食粟米片都幾新鮮。</p><p>JOEUN脆餅$15</p><p>老實，包裝都好……純樸吓，即係唔多起眼，估唔到加上黑芝麻粒嘅脆餅咁好味。（c）</p><p>Peter</p><p>肚餓用嚟頂肚一流，不過甜咗啲。</p><p>龜田醬油米餅$17.9</p><p>日式米餅加醬油再燒，燒到立立令，餅身硬淨，離遠都聞到香味，勁爽脆。（a）</p><p>Yan</p><p>脆卜卜，米香撲鼻，不過鹹咗啲。</p><p>HelloKitty星形脆餅$13.5</p><p>講真幾香口，唔係得個殼，包裝有大大隻Kitty，加上星形設計，女仔必買。（a）</p><p>Sharon</p><p>好Cutie，一啖一粒啱啱好。</p><p>四洲脆紫菜$12.9</p><p>唔算好脆卜卜，摸落有少少軟身，但海水味極濃。（a）</p><p>Phoenix</p><p>我覺得鹹咗少少，加飯一齊食最好。</p><p>a.崇光超市<br> （銅鑼灣崇光百貨地庫2樓/28338338）<br> <br> b.city'super<br> （銅鑼灣時代廣場地庫/25062888）<br> <br> c.新世界韓國食品<br> （尖沙嘴金巴利街5號地舖/23695074）<br> <br> d.CafeIkea<br> （銅鑼灣告士打道310號柏寧酒店地庫/31250888）</p></body></html>