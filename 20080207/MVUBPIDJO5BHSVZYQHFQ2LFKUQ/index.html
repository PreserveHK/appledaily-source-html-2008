<html><header><meta charset="utf-8"><title>奧運煙花：奧運年爆北京<br>$0消費煙花靚位</title></header><body><h1>奧運煙花：奧運年爆北京<br>$0消費煙花靚位</h1><p>𠵱家一年中有煙花睇嘅日子都唔少，國慶放、除夕又放，不過只有農曆年初二的煙花最好睇，皆因呢個時候，屋企人都放晒假，可以團團圓圓一齊睇餐飽。今日年初二的煙花主題是「京港同心迎奧運」，加入咗08年全世界都關注的北京奧運元素，有幾幕煙花會見到同今年奧運有關的特色效果，一定唔可以錯過。今日我哋就搜括維港兩岸的睇煙花靚位，最緊要只係$0消費，包你同屋企人有個Perfect嘅煙花夜。<br><br>記者：洪偉順<br>攝影：陳盛臣、陳陶鈞<br>Model：Michael、Kiko、Shanna、Eriko、Miho@Stagemodels<br>服裝提供：滿清皇朝（27814998）</p><p>今年的賀歲煙花加大碼，煙花數目由上年的2萬幾發加到4萬發，而煙火躉船就加多１隻，由3隻變4隻，營造出長1,000300米高的煙花屏幕效果，耗資700萬元，點都要去捧吓場！</p><p>必睇4幕<br><br>第2幕：龍馬精神<br>配樂：花開富貴</p><p>呢幕煙花顏色用上螢光色，觀眾透過高清電視可以睇到好有立體感、層次分明的花團錦簇。</p><p>第5幕：奧運北京<br>配樂：奧運北京</p><p>今年係北京奧運年，第5幕煙花首次出現「北京」兩個中文字，下面更有「2008」數字，奧運主題盛放眼前，而最底部的「橙色燭光」則代表奧運聖火開始燃燒。</p><p>第6幕：蓄勢待發<br>配樂：WeAreReady</p><p>望上去好似好多個啦啦球，代表迎接奧運的到來。呢幕採用各式環狀煙花，最頂最大是「錦冠煙花」，再到「花閃爍」，底部再加上一個「彩芯帶皇冠」，似足雙球雪糕筒。</p><p>第7幕：馬到功成<br>配樂：WilliamTellOverture</p><p>香港有份搞馬術比賽，頂部金黃色「馬尾」煙花十足馬匹尾部搖擺的動作，感覺萬馬奔騰。</p><p>其他推介<br><br>第１幕：財神到<br>配樂：財神到</p><p>放出大元寶形狀煙花做主打，寓意迎財神新年發大財。</p><p>第3幕：恭喜發財<br>配樂：恭喜發財</p><p>300米高空放出「8、8、8」，數字周邊仲有金色光環。</p><p>第４幕：春回大地<br>配樂：春回大地</p><p>高空散出4色彩色閃爍，就好像花朵般慢慢飄落大地。</p><p>第8幕：舞動全城<br>配樂：舞動全城</p><p>樹狀的煙花樹枝急速向四周伸展，表現香港活力非凡。</p><p>第９幕：好日子<br>配樂：好日子</p><p>彩色子母彈空中爆開，形成好像瀑布、雨點的煙花。</p><p>第10幕：歌唱祖國<br>配樂：歌唱祖國</p><p>半空的「紅色五角星」表達香港人好愛國，場面壯觀。</p><p>三大商場靚位逐個捉</p><p>想要搵個睇煙花靚位，當然係去維港兩岸！如果去熱門的餐廳或者酒店用餐，為咗短短約半小時就玩完的賀歲煙花，要提早訂位又要付出昂貴價錢，肉都赤埋，而且今日先去訂位分分鐘唔使諗。不如揀人流旺、又唔迫，而且食飯交通又方便嘅三大商場睇煙花仲好！</p><p>西九新場$0　溜住冰睇煙花</p><p>去年10月開幕的圓方商場，是今年睇煙花的至Hit新場，足足有3個靚位，兩個在戶內，一個在戶外，位置更對正煙花躉船，Fit到爆！今年比起往年都要冷，一家大細要出街睇，但對住啲刮面嘅冷風，真係頂唔順。所以圓方商場內地下溜冰場的玻璃窗位及1樓向海的玻璃窗位就啱晒，唔使俾風吹，視野清晰！如果想有現場煙花的爆炸聲，就要行出去溜冰場外面的行人路。</p><p>圓方（27355606）</p><p>地址：尖沙嘴柯士甸道西1號</p><p>海港城$20　老牌煙花地</p><p>海港城停車場頂層天台今晚照例會用來作煙花觀賞地，因為天台位置對出就係中環海景，而且煙花躉船同睇嘅位置好近，簡直可以用「近在咫尺」去形容。所以睇嘅時候人人都要昂高頭，煙花爆開一刻，企嘅位置都會震埋一份，連煙花啲火藥味都可以聞到。不過海港城呢個靚位今日就唔係任你入，必須憑票入場！任何人只要在海港城消費滿$800，就可以加$20換兩張入場票，記得早啲攞定飛入場，唔係俾人霸晒靚位就無癮啦！</p><p>海港城（21188666）</p><p>地址：尖沙嘴廣東道3-27號</p><p>港島IFC$0　雙層煙花位</p><p>香港島其實都有好多最佳位置，例如中環港外線碼頭，都可以一覽無遺咁睇煙花。不過天寒地凍企半粒鐘頂唔順，其實都可以捐入IFC逛一陣暖暖身，今年對住4隻煙花躉船位就只有國金一期的商場，記住唔好搞錯走咗去二期！而國金一期呢個靚位其實喺戶外平台，所以各位一定要着定禦寒衣服。此平台同海邊的距離不遠不近，看煙花的確不錯，可以看到煙花在頭頂爆開那刻的震撼感，爽！如果你走出3樓同4樓的平台就搵到免費筍位，不過4樓有多間餐廳酒吧，地方略為淺窄，要早啲到霸定頭位！</p><p>國際金融中心一期IFC商場（22953308）</p><p>地址：中環金融街8號</p><p>街訪</p><p>何小姐：「我會去餐廳或酒店消費睇煙花，因為怕迫，好期待可以見到『北京』兩個字，因為08年是中國奧運年。」</p><p>馬小姐：「我覺得賀歲煙花加入奧運題材夠特別，會選擇去圓方商場，因為覺得少人去嗰邊，唔使咁迫。」</p><p>傳統酒店睇煙花</p><p>今日精選8間酒店睇煙花，想食飯時睇，就要打電話去訂位碰碰運氣啦！</p><p>馬哥孛羅香港酒店（21130808）</p><p>睇煙花靚位：CUCINA餐廳、海港城停車場頂層<br> <br> 入場條件：每間客房可免費換取兩張海港城停車場頂層觀看煙花入場券，而即日光顧任何酒店內的餐廳都可以每人換取一張入場券。</p><p>黃埔海逸酒店（26213188）</p><p>睇煙花靚位：頂樓泳池天台、大堂自助餐餐廳<br> <br> 入場條件：頂樓泳池入場看煙花須購票，酒店餐廳顧客成人$368、小童$208，而酒店住客則是成人$240、小童$160，包食物及飲品。</p><p>君悅酒店（25881234）</p><p>睇煙花靚位：茶園、TheGrill<br> <br> 入場條件：當晚用膳消費即可往花園免費睇煙花。</p><p>都會海逸酒店（31606888）</p><p>睇煙花靚位：海景餐廳<br> <br> 入場條件：當晚用膳消費即可免費睇煙花。</p><p>置地文華東方（21320188）</p><p>睇煙花餐廳：MOBAR、AMBER</p><p>洲際酒店（23132323）</p><p>睇煙花餐廳：欣圖軒、NOBU</p><p>半島酒店（23153160）</p><p>睇煙花餐廳：嘉麟樓、吉地士法國餐廳</p><p>九龍萬麗酒店（27346660）</p><p>睇煙花餐廳：港畔餐廳</p></body></html>