<html><header><meta charset="utf-8"><title>邊攪邊雪　棉花糖煙韌唔起粒</title></header><body><h1>邊攪邊雪　棉花糖煙韌唔起粒</h1><p>細細個吃的棉花糖多數只是白色，雖然現時也有彩色選擇，但形狀還是平平無奇。怪師傅話其實在家自製各種形狀的棉花糖話咁易，但要謹記模具要先浸一浸暖水，這樣棉花糖才不會變形。<br><br>記者：林佩婷<br>攝影：黃子偉<br>示範：怪師傅烹飪工作坊負責人怪師傅<br><br>（http://www.masterwhy.com/）</p><p>椰絲軟粒粒</p><p>需時：4小時<br> 份量：4人<br> <br> 記得煮魚膠時不能用大火，又或火不能大過煲邊，這樣便不易焦燶。</p><p>材料</p><p>蛋白1隻、糖12湯匙、魚膠粉3湯匙、熱水10湯匙、椰絲及食用色素各適量</p><p>做法</p><p>1.糖與魚膠粉拌勻，加熱水拌勻備用。<br> <br> 2.蛋白打至起泡，加入適量食用色素後拌勻後加入（1）。<br> <br> 3.將（2）放入冰格中冷藏一會，冷藏期間要不時拿出來攪拌。<br> <br> 4.待蛋白漿稍凉後，倒入已掃油器皿內，於保溫格冷藏約3小時。<br> <br> 5.完成的棉花糖可用曲奇模或刀切件，沾上椰絲即成。</p><p>貼士</p><p>魚膠跟糖混合後，必要徹底攪勻，在煮的時候才不會起粒粒。</p><p>李小姐：蛋白打唔起時可以點做？<br> <br> 答：蛋白雪過較易打起，或可以坐一坐冰水來打。</p><p>香荽金銀蛋鯇魚腩</p><p>需時：25分鐘<br> 份量：4人<br> <br> 金蛋即指皮蛋，銀蛋就是鹹蛋。煮得咁上下加芫荽煮至收水，整道菜便會滲出芫荽香味。</p><p>材料</p><p>鯇魚腩1件（6両）、鹹蛋1隻、皮蛋1隻、芫荽2棵、薑絲1茶匙、蒜頭6粒、生粉/油各少許、水500毫升<br> <br> 調味：生抽2茶匙、糖1/2茶匙、胡椒粉少許</p><p>做法</p><p>1.鹹蛋、皮蛋及芫荽切碎待用。<br> <br> 2.鯇魚腩撲上生粉後，煎香兩面後撈起。<br> <br> 3.落油燒熱鑊，細火爆蒜頭至金黃色，放芫荽及水以大火煮5分鐘收至剩一半水，下鯇魚腩後冚蓋煮約3分鐘。<br> <br> 4.開蓋加薑絲、皮蛋及鹹蛋略兜後再冚蓋，待再滾後下調味後上碟。</p><p>貼士</p><p>煎魚前撲些生粉，條魚無咁易煎爛，賣相會靚啲。</p><p>陳先生：點解我煎魚會彈油？<br> <br> 答：以魚背嗰面落鑊就唔彈油。</p><p>欖菜肉碎扒菜心</p><p>需時：15分鐘<br> 份量：4人<br> <br> 有些人炒菜，不是過熟就是過硬。怪師傅話只要簡單炒一炒，然後水滾用蓋焗一焗，就可以炒出靚菜喇。</p><p>材料</p><p>菜心1/2斤、欖菜3湯匙、肉碎11/2両、油少許；菜心調味：鹽1/8茶匙、糖1/2茶匙、水1杯；欖菜肉碎調味：水1/2杯、生抽1茶匙、糖1/2茶匙、胡椒粉少許</p><p>做法</p><p>1.欖菜先放上篩中冲熱水備用。<br> <br> 2.大火燒熱油鑊後下菜心，隨即加入水1杯略炒後冚蓋約煮半分鐘。開蓋加入調味，再炒至熟後隔水上碟待用。<br> <br> 3.另起鑊，熄火後下肉碎，開中火下水、欖菜及調味，煮滾後淋於菜心上。</p><p>貼士</p><p>燒熱鑊落油再燒熱，肉碎便不會黏鑊。</p><p>Eva：點解用幼菜心？<br> <br> 答：識貨！呢啲係菜苗，食落質感滑啲，煮耐少少都得。</p><p>薯仔絲燜肉丸</p><p>需時：25分鐘<br> 份量：4人<br> <br> 在街市買的肉丸很可能有其他添加物質，但自己製的話就絕對吃得放心。將材料攪至少許亁身感覺再攪成肉丸，這樣才會成形。</p><p>材料</p><p>薯仔絲3両、絞碎半肥瘦豬肉4両、蒜茸/薑茸/葱茸各1茶匙、油少許；肉丸調味：鹽1/4茶匙、糖1/2茶匙、胡椒粉/麻油各少許、雞蛋1/2隻、生粉2湯匙；薯仔調味：黑椒碎1茶匙、洋葱碎1湯匙、鹽/糖各1/4茶匙、胡椒粉少許、水1/2杯</p><p>做法</p><p>1.豬肉加調味醃約10至15分鐘。<br> <br> 2.開油鑊，待鑊熱後熄火，將肉碎唧成肉丸形下鑊，開細火煎至兩面有色後開大火，煎至金黃後撈起。<br> <br> 3.開鑊下蒜茸、薑茸、葱茸及薯仔絲略炒，下調味後冚蓋半分鐘，加肉丸煮至收亁水即可。</p><p>貼士</p><p>切絲不難，可用刨皮器刨下薄薄薯片，再切絲。</p><p>方小姐：薯仔絲可否切定？<br> <br> 答：一早切定會起漬，最好用水浸住，用時隔起水。</p><p>網上重溫<br>  http://cooking.appledaily.com </p></body></html>