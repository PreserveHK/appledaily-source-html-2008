<html><header><meta charset="utf-8"><title>600匹火辣賓利到港　嘆英式HighT</title></header><body><h1>600匹火辣賓利到港　嘆英式HighT</h1><p>GT-R炒熱車界，緊接而嚟仲有凌志ISF，日系跑車氣勢如虹，到今日終於輪到歐系發威。雖然新車嘆嘅係英式典雅風味，不過今勻賓利並非請我HighTea，而係HighContinentalGT車系個「T」！呢個T絕不如其外表般溫文爾雅，骨子裏配搭6,000c.c.W12引擎，600匹馬力仲要係雙Turbo，爆發起嚟就如《Rocky》入面嘅Mr.T般拳拳到肉！<br><br>記者：徐影龍<br>攝影：楊錦文</p><p>乜都第一</p><p>代理一口氣返咗ContinentalGT車系標準版同Speed版兩款到港，而屬頂級嘅Speed版更成就咗香港賓利史上多個第一：首架達600匹馬力、首架極速達326km/h、首架火紅車身等，其規格之高突破賓利專造成熟穩重豪轎嘅形象，超級跑車本色表露無遺。ContinentalGT車重達2.35噸，能做到上述嗰堆咁頂峯嘅數字，最主要原因係配搭咗6,000c.c.W12引擎，以及TwinTurbocharged系統，而且整體經過重新調校，令0-100km/h縮短至4.5秒，極速更達326km/h，真係打機都未必得，以重量級車身嚟講，呢個數字實在相當之恐怖，亦令我相當之High。<br> 咪以為Speed版咁勁就睇小標準版，佢一樣配備W12＋雙Turbo引擎，馬力都達552匹，0-100km/h都只係4.8秒咋！</p><p>實淨穩重Classic味
</p><p>一味加大馬力玩極速，咁實在太膚淺喇，賓利當然唔會忘記自家豪轎本色，大量Classic風味裝飾及至豪設備擺晒喺ContinentalGT車系。全車至靚格仔真皮唔在講，襯埋中控台、錶板等木紋裝飾，已充滿視覺享受，實際試坐過亦感覺到ContinentalGT車系嘅實淨穩重感，坐喺司機位唔會好似俾桶椅逼實咁，Fit得嚟仍然好舒服，不過只限前排，後排座位可算係DogSeat，上落唔方便兼逼狹，咁都好，起碼唔算係趕絕外母吖，佢老人家唔嫌屈就嘅咪坐落嚟囉！<br> 操控方面，直路無敵毋須多講，而憑着重心穩定兼恒式四驅，令彎路快放一樣自如，呢個時候兩噸車重反而發揮優點，令入彎更穩定，加埋強化咗剛性嘅底盤、懸掛系統等，操控性毋庸置疑。</p><p>各有Style</p><p>基本上兩個版本外形近乎一樣，只係頂級Speed版矮咗1cm，而內櫳同胎軨分別較大，可說各有風味，絕非高低馬力不同咁簡單。</p><p>喺現場除咗大班傳媒採訪外，仲見到兩位車界朋友，當然要捉住佢哋問番兩句。</p><p>海棠（車手）：「我覺得賓利成功將古老概念結合大量新科技，尤其326km/h極速實在相當厲害，我期望下一版本能加點碳纖物料，將車重再偷輕啲就更好。」</p><p>曾守明（演員）：「淨係睇見20吋巨型胎軨，已經相當嚇人，Feel到架車整體充滿力嘅表現，而Speed版嘅火紅車身更係搶眼，好Young，相信吸引到唔少年輕客。」</p><p>ContinentalGTSpeed規格</p><p>引擎：5,998c.c.W12＋雙Turbo<br> 馬力：600匹<br> 扭力：750Nm/1,750rpm<br> 傳動：6前速自動波、恒式四驅<br> 0-100km/h：4.5秒<br> 極速：326km/h<br> 查詢：BentleyHK（28901918）</p></body></html>