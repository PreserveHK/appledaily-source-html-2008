<html><header><meta charset="utf-8"><title>霸住先 - 邁克</title></header><body><h1>霸住先 - 邁克</h1><p>在香港特區街頭遇到久不見面的朋友，十次有十次打過招呼他們都問：「幾時走？」絕對不怕多心的我介意語氣底下的嫌棄，坦白表露極度不歡迎。然後是：「返嚟係唔係有演出睇？」就像我是個專靠各類文娛節目滋養的寄生蟲，夜夜笙歌無騷不歡，徹頭徹尾生人勿近的外太空怪物。大佬，難道我不能和陳生和李太一樣，返香港是為了參與買賣樓宇、食海鮮火鍋、打通宵麻將或者媾仔等等比較富人情味的活動？<br> 在乍暖還寒的三月，這句垂詢通常改為：「返嚟係唔係睇電影節？」脾氣好的時候，深深吸一口氣皮笑肉不笑答：「唔係！」碰巧前一晚睡得不夠，或者剛剛在擠迫的地鐵車廂沒有人體老恤貧讓座，就顧不得已經危危乎的友情會直插谷底，理直氣壯反問：「電影節有咩咁好睇？」你別說，能夠即席執生流利應對的，迄今我還未見過，甚至無人敢聲大夾惡頂撞：「有咩咁好睇？咩都咁好睇！」<br> 口啞啞的一群請不必自卑，這是追捧名牌的自然現象，毋庸自我檢討——你去問問那些在愛馬仕店鋪前行乞的富太，「寶金袋有咩咁好，唔通真係有寶咩」，她們誰也不會有答案。隔籬順嫂都話恨買，咁貴實係好嘢，我個女話擺上eBay可以炒，阿嘉玲前晚出席首映都挽住一個，任揀其一已經是充份理由，你膽敢提出「佢夠挽住偉仔咯，你又試下挽吖笨」這種不合時宜的挑釁，隨時聽打。非常好奇：不管三七廿一一擲千金排頭位買影癡通行證的豪客，是真心鍾愛電影，並且堅信到時不論進入哪一間放映室都會肚滿腸肥，還是食自助餐咪執輸的心理，係唔係都霸住先？</p></body></html>