<html><header><meta charset="utf-8"><title>博新股帶動揸中鐵風險細</title></header><body><h1>博新股帶動揸中鐵風險細</h1><p>中鐵建（1186）下周四（13日）上市，但影子股中鐵（390）炒唔起，噚日跟隨大市下跌4.9%，收市報8.34元。究竟係咪影子股概念已經冇得炒呢？</p><p>朱：朱紅　孫：孫柏文<br> 黃小姐：我8.5蚊入咗中鐵。<br> 孫：你認為有乜嘢動力推佢上去？<br> 黃：我認為佢唔受宏調同美國次按影響，風險較細。加上佢由高位一路跌到𠵱家呢個位，相信都應該見底。下個禮拜中鐵建上市，會唔會對佢有啲好處呢？<br> 朱：之前揸咗中交建（1800）、中鐵嘅人，喺呢啲位上升空間唔多，會考慮沽咗啲股，套現買消息比較多嘅股份，所以𠵱家未必有炒影子概念，但你講得啱，中鐵股價跌到𠵱啲位，真係好吸引。<br> 黃：呢個位算唔算下調空間比較窄呢？<br> 孫：按基本分析，就算落到八個幾都仲係貴，即使落到四個幾我都覺得仲係偏貴。除非佢未來幾年都可以交到好業績，先至值呢個價。<br> 黃：有冇機會喺呢個月內升番9蚊啲位？<br> 孫：如果中鐵建上市後真係升得好靚，咁就中鐵都可以上，同時中交建亦可以上。</p><p>--九龍塘黃小姐個案--<br> 買入價：8.5元<br> 目標價：9.3元<br> 止蝕價：8元<br> 時期：三個月</p><p>招商銀行（3968）<br>走一轉冇難度</p><p>關公：今個星期個市埋單計跌咗千幾點，都係建議買啲穩陣嘅實貨，進可攻、退可守，我喺24.55蚊買咗招商銀行（3968），睇28蚊，有幾蚊水位，現價走番轉應該冇難度！<br> 孫：招行試過幾次都跌唔穿現水平，不過走勢已呈現好靚嘅下降軌，技術上唔係咁好。<br> 朱：好多人都認為招行係中資銀行股嘅首選，但都要留意大市氣氛，𠵱家買落去可能要守一排。<br> 關：我之前都走過一轉，我覺得下星期應該可以去到28蚊食糊，𠵱個星期大市跌咁多，如果兩會冇乜壞消息，下星期個市應該會上番去。<br> 孫：我反而認為除非有好消息宣佈，否則個市應該繼續跌落去。<br> 關：我都唔貪心，上番少少就會走，希望下個星期個市會好啲，一齊收錢啦！<br> <br> --大埔關公個案--<br> 買入價：24.55元　目標價：28元<br> 止蝕價：—　時期：—</p><p>恒指熊證（7272）<br>恒指見二萬一</p><p>Joe：我開市冇耐喺0.45蚊入咗隻恒指熊證（7272），呢隻熊證打靶價喺24000點，你哋點睇？<br> 孫：恒指跌到乜嘢位你會走？<br> Joe：跌到21000點，佢應該可以上到7毫子，今晚美國出就業數據，之前啲數據咁差，今次都唔慌好，個市下星期一仲有得跌。<br> 朱：可能美國政府又有救市措施出，你怕唔怕？<br> Joe：就算救市都係止吓血，救唔到幾多。<br> 孫：雖然恒指都幾難升上去，但你怕唔怕會真係可以上番去24000點？<br> Joe：暫時都唔怕，滙豐業績咁靚，都上唔番去24000點，𠵱家公司啲業績越好，沽壓越大，好多投資者借消息出貨。買股票係買未來，好似港交所（388）咁，今年業績一定差過舊年，投資者實沽。<br> <br> --荃灣Joe個案--<br> 買入價：0.45元　目標價：0.7元<br> 止蝕價：—　時期：一星期</p></body></html>