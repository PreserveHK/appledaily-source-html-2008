<html><header><meta charset="utf-8"><title>轆Book：<br>BenzA150AvantgardeFacelift<br>完美S垂手可得</title></header><body><h1>轆Book：<br>BenzA150AvantgardeFacelift<br>完美S垂手可得</h1><p>係女仔都夢想要完美S，唔止講身形，就算泊車都一樣，事關九成以上嘅街錶都屬S位，好多女士真係扭軚扭到成身汗，仲要前瞻後顧驚揩親人，尤其嬌小女仔睇位較辛苦，真係聞S色變！新到嘅BenzA150小改款新加自泊系統，電腦自動幫你扭軚泊位，想攞完美S，名副其實「垂」手可得。<br><br>記者：徐影龍<br>攝影：周旭文<br>Model：Miho@StageModels</p><p>泊位快過你男友
</p><p>揸Benz唔一定大大架、賣幾十萬先叫好嘢，其實Benz一樣有A同BClass兩大入門級別，車仔細細、二十零萬有交易，淨係買個嘜頭已值回票價。繼早排架BClass加入自動泊車系統後，今日呢架A150Avantgarde小改款亦不甘後人，讓一眾女士或新牌仔大可蹺埋雙手，印印腳咁完成標準S位。無錯，真係要腳印印咁先泊到，事關自泊系統只係幫你扭軚盤，油門及Brake仍要你輕輕咁印吓印吓，整個過程大概只需十零秒就完成，分分鐘快過你男朋友落手泊。<br> 試車為Avantgarde版，車價只係21萬多啲，擺明專攻後生仔級別，所以之前好多豪華設備都會減省，如桃木飾板、真皮座椅等，雖略嫌膠感稍重，但卻能大幅壓低車價，接近日本車水平，而且Benz用料出名紮實穩重，成架車畀人感覺好實淨，最正係好多實用設備仍會保留，起碼我最鍾愛嘅百葉式玻璃天窗都仲有得玩，加埋三幅式真皮軚環、仿CClass嘅中控台設計，以及平台式後排連尾廂等，呢幾點都係後生仔最Buy一環，普通打工仔一樣揸得起Benz。</p><p>電腦自動扭軚，慢慢控住油門同Brake，就可泊到完美S位。</p><p>細車居然有7個波
</p><p>車價抵玩，養車仲抵玩；A150Avantgarde採用歐洲車中少見嘅1,498c.c.引擎，牌費屬最平級別，港人最愛，而且細c.c.對香港路面嚟講更為適合，鬧市中燈多路短，好少需要大馬力去Support；A150Avantgarde具95匹馬力，車仔細細重1,200kg，除非全車FullLoading上大斜路，否則Comfort同Sport兩種模式，已足夠你悠悠閒閒咁走勻港九新界。<br> 咪以為入門級，Benz就會待薄佢，A150Avantgarde一樣有7前速無段波箱，雖非獨門7G-Tronic類別，不過就專登為小車設計咗款Autotronic無段變速波箱，首要好處係體積較小、變速時較順暢自然，唔會一轉波就明顯感受得到，令細車都一樣享受到7前速嘅好玩之處。</p><p>1.	由於A柱較為傾斜，故直接令車前玻璃面積加大，視野更廣闊。</p><p>2.	A仔最出名嘅百葉簾式大天窗，車頂覆蓋率超過六成，夠大喇啩？</p><p>3.	A150靚靚側鏡一樣設有指揮燈，一啲都無偷工減料。</p><p>4.	三幅式真皮軚環依然偏向幼身，若稍稍加粗會有更好手感。</p><p>5.	車廂佈局仍偏向年輕活潑，儘管欠缺桃木飾邊及只得絨Seat，一樣咁靚仔。</p><p>6.	我好欣賞手掣四周設計，有層次感之餘亦設不少儲物空間。</p><p>引擎：1,498c.c.直四SOHC<br> 馬力：95hp/5,200rpm<br> 扭力：14.3kgm/3,500-4,000rpm<br> 傳動：7前速無段變速自動波，前驅<br> 售價：$216,000<br> 查詢：仁孚行（28957288）</p></body></html>