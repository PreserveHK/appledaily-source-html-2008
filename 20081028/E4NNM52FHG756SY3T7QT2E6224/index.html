<html><header><meta charset="utf-8"><title>中環在線：張朝陽用公司錢撐股價 - 李華華</title></header><body><h1>中環在線：張朝陽用公司錢撐股價 - 李華華</h1><p>內地IT行業過寒冬，偏偏搜狐主席張朝陽（圖）早前大唱反調，話覺得「春意盎然」。呢幾日佢再蒲頭繼續牙擦，話係時候執平貨，噚日仲宣佈搜狐嘅購物大行動，買邊家公司？對佢嚟講最有價值嘅公司梗係搜狐。</p><p>搜狐趁平回購</p><p>搜狐公佈第三季業績，賺4000幾萬美金，比舊年同期多咗倍幾。表現咁好，張朝陽話預咗，因為之前受惠京奧。佢仲話𠵱家收購價錢好，又有錢喺手，家陣唔買等幾時！<br> 據新民網講，張朝陽早幾日喺胡潤百富企業家高峯會上同傳媒講：「雖然全球化金融危機令一啲企業舉步維艱，但對搜狐嚟講係一個機遇。」<br> 不過，佢暫時嘅目標係自己──搜狐。據搜狐IT報道，搜狐會揼1.5億美金（約12億港銀）回購，張朝陽話，呢個大計表明管理層對公司發展前景有信心，而且把握到美股波動好機會，提高股東價值。<br> 凡事睇兩面，搜狐上周五股價收報44.7美金，由半年內高位91蚊跌咗五成；今次回購，可以話係想畀人知佢哋大把cash，撐住股價同股東信心。</p></body></html>