<html><header><meta charset="utf-8"><title>中環在線：麥兜效應勁過丁蟹
 - 李華華</title></header><body><h1>中環在線：麥兜效應勁過丁蟹
 - 李華華</h1><p>「秋官效應」大家都耳熟能詳，咁「麥兜效應」又有冇聽過？佢嘅殺傷力絕對唔講得笑，唔係華華無中生有，而係曾經參與麥兜動畫製作嘅袁建滔，喺個人網誌留言話：「其實除了『丁蟹效應』外，『麥兜效應』亦相當靈驗，殺傷力更巨大。」<br> 「麥兜效應」威力有幾勁？97年首部麥嘜動畫TV版《麥嘜故事》製作冇耐，亞洲金融風暴就爆發，恒指江河直瀉六成，低見6660點。2001年，第一齣《麥兜故事》動畫電影開始製作，又撞啱911恐怖襲擊，恒指半個多月插水超過2000點。兩年後即03年，製作《麥兜：菠蘿油王子》，咁啱得咁蹺又撞正沙士，港股半年急挫近兩成。</p><p>新片製作中　大市又跌</p><p>今年《麥兜．武當》嘅製作如火如荼，竟然又碰正百年一遇嘅世紀金融海嘯，恒指高台跳水，年初至今急瀉55%，都咪話唔信邪。難怪網誌主人袁建滔結尾話：「再搞落去，我怕會世界末日，準過健次（電影《20世紀少年》男主角）嘅預言書。」<br> 麥兜係隻豬，又唔係熊，邊個會諗到跌市又關佢事？</p><p>金融海嘯套餐</p><p>麥太：家吓除咗特餐、常餐，仲有乜餐？<br> 黎根：嘩，犀利囉，有金融海嘯套餐呀！<br> 跌市坐艇唔使愁，華華噚日收到讀者email一個「金融海嘯套餐」下火，呢個套餐由網友Casablanca-220設計。<br> <br> 餐前小食：勒緊褲頭過日子薑一碟<br> 時令精品：真正紮實甘香和味足両大閘蟹全體<br> <br> 精選菜式：<br> 經濟實惠吊鹽水　陸續有嚟炒鮮魷<br> 三聚氰胺炸鮮奶　孔雀石綠燉冬菇<br> 無底深潭苦瓜盅　酥皮迷你債券批<br> 窩輪炒河（簡稱「窩河」）<br> 乞米炒飯（簡稱「乞米」）<br> <br> 美點雙輝：<br> 炒燶期指餅　勁蝕千層糕<br> 滋潤糖水：過眼雲煙白果水<br> 菜價：$7000億<br> 席設：金融大酒樓海嘯廳<br> 試菜嘉賓：吹水詩人<br> <br> 註：上述特價套餐有效期至不知何年何月<br> <br> 李華華<br> mailto:LiWaWa@AppleDaily.com</p></body></html>