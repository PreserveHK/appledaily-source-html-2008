<html><header><meta charset="utf-8"><title>SonyEricssonXPERIAX1洗牌揀介面</title></header><body><h1>SonyEricssonXPERIAX1洗牌揀介面</h1><p>iPhone3G一出，去貨氣勢如虹！各手機廠見PDAPhone大生意，馬上追拍WM6出機霸好位，不過點講都唔夠SonyEricsson的XPERIAX1出位。內置人體工學鍵盤同觸控對焦唔在講，仲自家製洗牌機的獨特介面，由養金魚到GoogleMap都有齊。SE今次拎副好牌，仲唔血洗大家荷包！<br><br>文：韋斯<br>攝影：譚盈傑</p><p>新介面網上任撈</p><p>XPERIA自家製Panel桌面勁有新鮮感。只要一按機面XPERIA快捷鍵即可進入，有九宮格同啤牌排列，預載不同特別待機介面，得閒換Look好過得個鐘咁悶。新介面包括養金魚、收音機、Google同WM傳統介面等，簡單直接玩盡手機功能。嫌現有介面唔啱心水，亦可以用部手機上網下載新介面Upgrade部機。</p><p>滑鼠鍵盤雙操控</p><p>PDAPhone要扮流動辦公室，操作方便係重點，想快快手覆電郵？內置鍵盤最好，廠方仲加入人體工學原理，使用弧形滑蓋，抄足當年Nokia「蕉王」概念。輸入方便之餘，屏幕又易睇，唔使打直部機用自然舒服好多。至於上網用唔着鍵盤，光學感應滑鼠功能嘅「十字鍵」就幫到手，上網只要用手指左右移幾吓，就可以好似控制電腦咁用部機，點計都方便過其他PDAPhone。
</p><p>歌影視三棲</p><p>雖然WM6一向主打商用路線，但落入SE手，亦加重影音功能。睇片方面，屏幕使用800×480像素闊屏幕，無論自己轉格式定睇串流影片，一樣夠清夠舒服。想聽歌，X1亦加入Walkman介面，有相、有分類，搵歌好Easy。而機背320萬像鏡頭更設有觸控對焦功能，手指一篤不同位置即時對焦，點到死忠Fans唔買。</p><p>Profile</p><p>作業系統：WM6.1Professional<br> 記憶體：280MBRAM<br> 制式：HSDPA/HSUPA/GSM四頻<br> 屏幕：3"（6萬5千色輕觸式）<br> 通話時間：10小時<br> 功能：320萬像素自動對焦相機、microSD記憶卡、Wi-Fi、AGPS、藍芽A2DP<br> 體積：110×53×16.7mm<br> 重量：145g<br> 查詢：82038863（SonyEricsson）</p></body></html>