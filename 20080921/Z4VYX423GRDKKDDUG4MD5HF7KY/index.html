<html><header><meta charset="utf-8"><title>轆Book：霧燈三叉戟</title></header><body><h1>轆Book：霧燈三叉戟</h1><p>影車，好少擒高趴低，心血來潮耷低頭昅一昅盞霧燈，嘩，好燦眼，燦眼得嚟仲要好招積。全新MaseratiQuattroporteS，連霧燈都印有招牌三叉戟標誌，十足《Batman》入面用大光燈照出Batmanlogo一樣咁招積，我鍾意。<br><br>記者：梁美甜<br>攝影：王文忠、譚盈傑</p><p>新車MaseratiQuattroporteS外形、性能、內櫳設計同配備都有提升，外形設計出自Pininfarina手筆，車鼻更大更突出，加埋個直紋電鍍鬼面罩，型爆。搭配AdaptiveLightControlSystem嘅Bi-xenon頭燈，會因應路面環境情況調校光暗同照射角度，尾燈仲搞鬼，但凡停車、打指揮訊號，都會着起某幾粒LED燈，夠晒獨特。QuattroporteS更係瑪莎拉蒂首次裝配日間行車照明燈嘅車款，稜角照明燈又係型過人，霧燈嗰個三叉戟標誌就更加招積到暈啦，行過俾佢燦一燦，唔使睇嘜頭都知佢係QuattroporteS喇。</p><p>Pininfarina親自操刀
</p><p>內裝方面，新增嘅啡色皮椅，較上一代駕駛艙座椅更趨桶形，承托力相對提高，配備亦秉承瑪莎拉蒂素來豪華舒適宗旨，高級Bose環迴立體聲音響系統、附有多角度調校及記憶功能兼冷暖配備按摩皮椅等等，揸嗰個同坐嗰個都舒服過人。Maserati不嬲以舒適豪跑見稱，型得有Class，呢部QuattroporteS屬09年小改版，無話敷敷衍衍改少少飾邊或轉吓皮椅就算數，換埋全新引擎兼搵名設計家Pininfarina改裝外形，馬力性能同美感同步提升。<br> 新車有別於上一代4.2V8，換上排氣量更大嘅4.7公升引擎，搭配重新調校過嘅Skyhook電子避震，以及六活塞強化制動鉗等，部份更係源自GranTurismoS跑車裝備。副偈提升咗，0-100km加速只需5.4秒，比以往4.2公升版本更爽快利落。&#13;</p><p>美人輸畀香車
</p><p>新車發佈當日，廠方邀請《家好月圓》勁Hit奸角嘉美做嘉賓，徐子珊一身DeepV閃爆Look現身，心諗好一幅香車美人圖，殊不知除咗為交差嘅攝影師外，其他人，尤其係男人，目光全部放晒喺瑪莎身上，美人，呢Round輸咗畀香車咯。
</p><p>MaseratiQuattroporteS規格
</p><p>引擎：4.7公升V8<br> 馬力：430ps/7,000rpm<br> 扭力：490Nm/4,750rpm<br> 傳動：六前速+/-自動波，後驅<br> 車價：$1,738,000<br> 查詢：快意汽車（35210183）</p></body></html>