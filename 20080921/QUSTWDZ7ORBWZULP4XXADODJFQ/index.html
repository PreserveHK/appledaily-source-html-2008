<html><header><meta charset="utf-8"><title>陰莖陷入　自卑沮喪<br>救小弟弟出生天</title></header><body><h1>陰莖陷入　自卑沮喪<br>救小弟弟出生天</h1><p>情到濃時，男方突然鳴金收兵，除了可以被演繹為「唔愛妳」、「怕上身」、陽痿性無能有暗病外，原來還有多一種可能性，就是男方以為自己「無咕咕」。有男士從小以為「弟弟」短小過人，無面見人，每次親密關係都中途腰斬，女友忍無可忍一個個拂袖而去，男的含寃受屈多年，最終發現患上陰莖陷入，一個簡單手術就可以令「弟弟」重出生天，操刀的醫生說，「連病人自己見到都嚇親。」記者：張嘉雯</p><p>小兒外科專科醫生楊重光平日慣見小男孩，最近卻收到兩位男子漢求助，二人均有不能說的秘密，「一個係大學生，讀書好叻，但佢同個個女友一齊最後都退縮，女朋友個個都散。」<br> 另一個，更慘，「有個41歲，一生都無交過女朋友，從來唔敢識女仔，嚴重自卑，由細俾人笑到大。」到底這兩個男士出了甚麼問題？楊重光說，這叫陰莖陷入。</p><p>難以清潔致發炎</p><p>所謂陰莖陷入，其實是因為包皮過短，令陰莖被壓進體內。楊重光說，患者最常見的問題是因為難以清潔而發炎，到發育期時，勃起會感到痛楚，造成勃起功能障礙，更嚴重的是令陰莖發育受限制，不能有正常性行為，影響患者的心理及社交。<br> 「佢哋通常青少年期已經自覺短小，下面得一層皮，見都見唔到，勃起嘅時候痛到飛起，清洗好困難，最初喺學校唔肯去廁所，唔肯同同學一齊換衫，好大個都唔敢識女仔，好自卑。」他表示，兩名成年求助者是因為接觸到傳媒報道，才知道自己患上陰莖陷入。</p><p>手術將陰莖拉出</p><p>楊重光指出，行內人稱此整形手術為「重見天日」工程，醫生會把陷入的陰莖拉出固定，然後把原來的包皮內外兩層分開，利用幼嫩的內皮製造新包皮，把陰莖包裹，過程要保存血管，十分精細，手術後需住院兩至三天。<br> 「一做完手術，可以有三吋幾四吋長，好多人咁多年先第一次見到自己「弟弟」嘅真面目，連佢自己見到都嚇親。」他相信不少男士受此問題困擾而終身自卑，希望更多人認識此問題，尋求解決方法，「佢哋做完手術嘅反應係狂喜，呢世唔使再抬唔起頭做人，有啲人覺得真係吐氣揚眉，好過中狀元。」</p><p>陰莖陷入示意圖</p></body></html>