<html><header><meta charset="utf-8"><title>連環生雙胞胎爆房中秘<br>50歲湯鎮業養精出擊添孖女</title></header><body><h1>連環生雙胞胎爆房中秘<br>50歲湯鎮業養精出擊添孖女</h1><p>湯鎮業5月再婚迎娶青島姑娘文靜，當時二人奉子成婚。日前文靜平安誕下一對可愛孖女。與前妻有一女及一對孖仔的湯鎮業，被朋友大讚夠勁，兩次均是雙胞胎，他自爆有獨門生孖胎秘訣，就是儲「精」出擊。</p><p>現年50歲的湯鎮業有心有力，24歲的太太文靜本月17日在九龍一間醫院誕下一對孖女，昨日記者致電湯鎮業道賀，他表示身在內地工作，今晚才返港。</p><p>胎兒以手遮嘴</p><p>阿湯稱兩名女兒加起來共重10磅多，他說：「一個5磅4安士，一個5磅2安士。我冇陪太太入產房，因為佢全身麻醉開刀生嘅，我好開心囉，我鍾意女吖嘛，不過初時有啲擔心，因為個胎喺內地睇醫生時照過，隻手仔遮住咗個嘴，我哋好擔心BB有事，驚健康上有問題，好在只係遮住咗啫。對孖女好健康，我覺得似我多啲，𠵱家太太休息緊，佢會喺香港坐月。」<br> 問到阿湯如何慰勞太太，他笑說會更愛太太，以後要對她更好。對於一連兩次均生孖胎，不少朋友向阿湯請教生孖胎秘訣，他自言是有心得的，他說：「要保持心態平和，不煙不酒，生活正常，煙酒對胎兒唔好，最緊要係少行房事，因為要保存多啲精子。」<br> 阿湯承認刻意安排太太來港生育，是為一對BB領取香港居留權。而無綫五虎拍檔劉德華、苗僑偉、黃日華和梁朝偉會夾份送BB衫給他的囡囡。</p><p>與前妻有三子女</p><p>湯鎮業與前妻姜坤有三個孩子，分別一女及一對孖仔，另有報道指阿湯承認還有一名與廣州的紅顏知己所生、現年8歲的兒子，他還表示遺憾沒有給他們名份。<br> 採文：葉雪</p></body></html>