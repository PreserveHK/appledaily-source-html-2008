<html><header><meta charset="utf-8"><title>睇數碼廣播平霸組合<br>三合一連TV$5,278</title></header><body><h1>睇數碼廣播平霸組合<br>三合一連TV$5,278</h1><p>數碼電視於大除夕晚正式啓播，作為電視迷梗係想第一時間睇到高清質素嘅電視畫面。不過若然你住緊嘅大廈天線仲未完成改裝工程，仲未接收到數碼電視訊號都唔使灰心，其實自己都有辦法DIY。坊間$1,998就可以買到最平的機頂盒連天線，加上26吋LCDTV只需$3,280，總數五千蚊多啲就可以換晒全套，在家中收睇至In的數碼廣播！<br><br>記者：許福合<br>攝影：楊錦文<br>Model：Isis&#13;</p><p>嚴選機頂盒</p><p>要睇數碼電視，首要條件係確定你已經處於接收範圍之內，否則買齊晒所有配件，都一樣接收唔到訊號。有關接收範圍資訊可查詢政府網站 http://www.digitaltv.gov.hk/chi/consumer/recept.htm作參考，當確定處於接收範圍就可以考慮購入數碼電視機頂盒。要留意雖然機頂盒分有高清及標清級，不過一般業界唔太睇好標清級機頂盒，無論提供選項到質素評價都係麻麻哋，並唔建議選擇。選購時除咗睇價錢同功能外，亦可留意機頂盒在轉台時的反應速度，速度快的代表處理器用料比較好；另外亦可手感機面溫度，太熱會造成當機等情況。 </p><p>Part1機頂盒：機頂盒價錢包借天線</p><p>EIGHT主要生產數碼廣播器材，由機頂盒到接收天線都有研發。最近推出的HD838就係一款高清級機頂盒，支援MHEG-5制式，具備HDMI輸出介面，目錄內已提供全中文顯示，選台時除咗自動搜尋，亦可以手動輸入頻道，更具備節目清單及頻道預覽等功能。另外，機背會有USB2.0介面，用家插入USB硬碟就可錄影電視畫面，由於全數碼錄影，重播時就最為原汁原味；容量方面，大約10GB容量可錄影1小時電視畫面。購買HD838同時可享用天線借用服務，只須擺低百多元按金即可借用3個月，就算大廈天線尚未完成改裝工程，亦可以自行接收數碼廣播訊號頂住先！<br> </p><p>其他機頂盒<br>Euron有齊7天節目表</p><p>Euron有齊7天的節目表，仲支援MPEG2/MPEG4/H.264高清影像輸出，輸出介面包括HDMI、色差、S-Video、AV、光纖、Ethernet等。
</p><p>OLEVIA曾志偉勁煲
</p><p>曾志偉做廣告嘅OLEVIAZMT-620FTA，近期曝光率相當高，兼備1080i、MPEG4、MHEG5互動功能、HDMI介面輸出、Dolby5.1環迴立體聲等。
</p><p>PixelMagic美國入口
</p><p>美國品牌PixelMagic推出的MagicTV3000能夠支援MPEG4同MPEG2制式，並具備有AC-3音效，不過價錢就稍貴。
</p><p>JNCSTB100韓國品牌</p><p>JNCSTB100一樣可以睇齊晒高清同標清頻道，功能其實分別不大，而JNC在港有一定名氣，對唔少人可能更有信心。
</p><p>Part2天線：直駁機頂盒毋須取電</p><p>其實用家即使唔經過大廈天線，都可以自行接收到數碼電視訊號，只要替機頂盒接駁數碼廣播接收天線即可。</p><p>EIGHT室內天線</p><p>EIGHT室內天線體積細小，只係一支汽水咁高，機身上的圓環就係天線所在，背後還有兩支天線屬FM天線，暫時來講用途不大。它接駁簡單，只要經輸出線接駁到機頂盒天線位即可，而且可由機頂盒取電，天線位置就不用考慮電源。</p><p>Engel魚骨天線</p><p>較為「傳統」的魚骨天線，其實都有推出高清版。呢款Engel魚骨天線，成半個人咁大，相信接收能力會比較強。</p><p>專家教路：安裝要睇日光位</p><p>時代電器影音專家阿祥畀Tips大家：安裝室內接收天線，並唔一定要將天線放正喺窗邊！大家可以利用日光照射範圍，來決定天線位置，基本上只要日光照射到的位置，天線都可接收到數碼電視畫面。另外，數碼電視雖然屬於數碼制式，有時訊號不穩定，亦有可能令到畫面出現「起格」情況，解決方法可調高天線放大比率，應可有較佳畫面。</p><p>Part3LCDTV：26吋國產機平過PS3</p><p>現時一般機頂盒大多只輸出1080i畫面，未必用得盡LCDTV嘅全高清解像度，若係一心想睇高清電視嘅話，反而應着眼屏幕尺寸、售價去揀，毋須執意FullHD。</p><p>ICONLWD260房仔啱用</p><p>呢隻26吋ICONLWD260LCDTV擺入房仔都掂，採用三星Panel，畫面質素唔差，解像度1,366×768，對比度2,000:1，具備HDMI及VGA介面，售價只需$3,280，仲平過一部PS3！</p><p>ICONLWD32032吋加大版</p><p>至於放在大廳就可以考慮加大版嘅LWD320，規格其實大同小異，不過屏幕大小就提高到32吋。</p><p>Haier37吋全高清</p><p>想睇數碼電視同時，睇碟都有更好質素，37吋HaierLCDTV解像度達1,920×1,080，而HDMI當然不缺少。</p><p>查詢：</p><p>（a） http://www.buymonday.com（31884362） <br> <br> （b）中原電器（27707608）<br> <br> （c）SCHOT（25906808）<br> <br> （d）豐澤電器（25555788）<br> <br> （e）JNC（36782808）</p></body></html>