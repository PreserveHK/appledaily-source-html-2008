<html><header><meta charset="utf-8"><title>中環在線：處女座彤叔跟得過 - 李華華</title></header><body><h1>中環在線：處女座彤叔跟得過 - 李華華</h1><p>農曆新年睇生肖運程，新曆新年梗要搞啲洋化嘢，玩完塔羅牌，唔少得講星座運程。原來唔少高官富豪都係處女座，包括政務司司長唐英年、金管局總裁任志剛、彤叔鄭裕彤，同埋九倉（004）吳光正。<br> 華華問過Jupiter幾個富豪今年嘅星座運程，佢話處女座嘅彤叔今年土星入命宮，做嘢會謹慎啲，所以今年投資會穩陣為上，甚至會收縮同精簡投資。要跟富豪入股，彤叔可能最跟得過。彤叔一向係穩陣派，舊年老友李四叔大舉入市，彤叔都係睇定先跟，係就係冇四叔咁威風八面，但小心駛得萬年船。<br> 至於彤叔老友四叔，係雙魚座，今年會受天王星影響，較多心血來潮嘅投資，不過，由於同時受土星影響，投資時會猶豫不定，公司股價亦會較波動。各位散戶要跟四叔，都係睇定啲好。</p><p>賭王收入來源增</p><p>人馬座嘅賭王何鴻燊，今年木星入財帛宮，會有唔同嘅收入來源，但對投資過度樂觀，好容易使大咗，未必積到財。舊年賭王唔止賭業王國俾人蠶食，連港澳客運都差啲要同人分，好彩女兒何超瓊同美高梅合作嘅賭場開幕，乖仔何猷龍已具小賭王風範，賭王大可以專心迎戰老外。<br> 獅子座嘅超人李嘉誠，今年土星入財帛宮，對錢好小心謹慎，唔會冒進，亦會縮減投資。至於超人同天蠍座嘅細仔李澤楷父子關係，今年上半年會冇咁緊張，但下半年就會轉差，涉及錢銀或者價值觀，之前未解決嘅問題，會再度爆發。咦，唔知係咪同電盈（008）網通（906）爭拗白熱化有關呢呵？</p><p>名人星座表</p><p>李兆基<br> 出生日期：3月06日　星座：雙魚座<br> <br> 李嘉誠<br> 出生日期：7月29日　星座：獅子座<br> <br> 鄭裕彤<br> 出生日期：8月26日　星座：處女座<br> <br> 吳光正<br> 出生日期：9月05日　星座：處女座<br> <br> 唐英年<br> 出生日期：9月06日　星座：處女座<br> <br> 任志剛<br> 出生日期：9月09日　星座：處女座<br> <br> 郭鶴年<br> 出生日期：10月06日　星座：天秤座<br> <br> 李澤楷<br> 出生日期：11月08日　星座：天蠍座<br> <br> 邵逸夫<br> 出生日期：11月19日　星座：天蠍座<br> <br> 何鴻燊<br> 出生日期：11月25日　星座：人馬座<br> <br> 胡應湘<br> 出生日期：12月03日　星座：人馬座<br> <br> 資料來源：本報資料室</p><p>今年星座投資運程</p><p>白羊座<br> 理財投資：股票、基金及物業會有進賬，忌衝動<br> 投資工具：長期投資較有利，股票及基金皆宜<br> <br> 金牛座<br> 理財投資：上半年不宜大筆投資，下半年運勢較佳<br> 投資工具：債券及定存較穩陣，下半年可投資股票<br> <br> 雙子座<br> 理財投資：運勢不佳，投資要謹慎，不要與他人合夥投資<br> 投資工具：避免風險，首選定存投資<br> <br> 巨蟹座<br> 理財投資：運勢不理想，容易受到四周氣氛影響<br> 投資工具：下半年可找理財專家定投資計劃<br> <br> 獅子座<br> 理財投資：上半年財運不俗，9月後收入較波動<br> 投資工具：可考慮長線投資基金，但不宜大注<br> <br> 處女座<br> 理財投資：維持去年運勢，10月後，投資回報更豐厚<br> 投資工具：長線目標投資股票及基金<br> <br> 天秤座<br> 理財投資：今年財運不及去年，但整體還過得去<br> 投資工具：靠積極理財，冀資產勝去年<br> <br> 天蠍座<br> 理財投資：上半年運勢不佳，易坐艇；下半年好轉，仍要審慎<br> 投資工具：上半年宜定存，下半年小注買基金或股票<br> <br> 人馬座<br> 理財投資：投資運弱，容易坐艇或損手，外圍環境左右投資<br> 投資工具：定存較合適<br> <br> 山羊座<br> 理財投資：財運穩定，保持理智投資<br> 投資工具：投資股票及信託基金<br> <br> 水瓶座<br> 理財投資：上半年有斬獲，見好要收；下半年不理想，宜保守<br> 投資工具：股票最有機會<br> <br> 雙魚座<br> 理財投資：上半年食白果，下半年則有可觀進賬，投資忌瘋狂<br> 投資工具：可嘗試股票或期貨，宜下半年才出手<br> <br> 資料來源： http://www.12xingzuo.net/yunceng/ </p></body></html>