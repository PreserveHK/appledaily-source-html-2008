<html><header><meta charset="utf-8"><title>股場放大鏡：泛亞環保半新股黑馬 - 歐陽風</title></header><body><h1>股場放大鏡：泛亞環保半新股黑馬 - 歐陽風</h1><p>08年伊始就遇上美股急挫百點，的確唔係好兆頭，不過近期大旺嘅半新股應該仍會有炒作機會，一來半新股貨源歸邊，要炒上的話，外圍因素唔係最重要因素，二來半新股無乜蟹貨，相比起由高位回落甚多之H股，炒上難度都無咁大。<br> 泛亞環保（556）係近期上市較少人留意嘅新股之一，呢隻內地綜合環保服務供應商，公開發售超額認購約2.24倍，招股範圍2.40至3元，最終定價為每股2.80元，首日險守招股價後，連續兩日潛水，之後兩個交易日又回升，周一報3.01元，高出招股價唔多。<br> 港交所股權變動紀錄顯示，泛亞環保於12月21日獲GEAssetManagement在市場增持257.4萬股，平均價2.863元，同招股價差不多。GE在港股買賣甚為少見，呢隻泛亞有乜吸引之處？泛亞主要從事銷售管道、水處理及煙氣處理產品及設備，以及承接環保建設工程項目，未完成合約總額有5.09億元人民幣，預計將於08年完成。</p><p>業務前景可看好</p><p>此外，尚有合約總金額約4.7億元人民幣之3項環保建設工程尚未完工，其中兩項有關水處理之合約預計將於08年完工，另一項有關煙氣處理之合約則預計可於09年完工。值得留意係該公司已完成3項發電廠煙氣脫硫工程，由於脫硫係國家大力支持的環保事業，未來商機唔錯。泛亞現價06年往績PE僅14倍，股價又未大幅炒上，算係半新股黑馬。</p><p>安東獲瑞信增持</p><p>上星期介紹過首隻來港上市的民營石油服務商安東油田（3337），此股近日表現可人，原來背後原因之一係有大行密密吸納。股權變動紀錄顯示，安東於上月21日，獲瑞信集團購入574萬股，持股量增至6.17%，每股平均價僅1.544元，仲低過招股價。瑞信會否繼續在市場增持，料會成為安東炒上理據，參考巨濤海洋石油（3303）去年首7個月急升3倍之表現，安東應不會令市場失望。</p></body></html>