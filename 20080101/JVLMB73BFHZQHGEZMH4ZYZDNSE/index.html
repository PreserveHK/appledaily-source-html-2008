<html><header><meta charset="utf-8"><title>5萬呎寵物百貨　人狗齊Shop</title></header><body><h1>5萬呎寵物百貨　人狗齊Shop</h1><p>商場都是「狗隻不得進入」，想帶阿仔去Shopping就好似偷運人蛇，要鬼祟將佢放入袋。但聽聞最近開了新場PetMax，旋即成為狗界話題，皆因佢標榜自己係全港首個大型寵物主題百貨公司，有成5萬多平方呎，可以讓主人同寵物一起逛，購物後又可以在萬呎空中花園進餐，然後再帶寵物做Spa，真係狗仔們的佳音，咁點會唔急急腳帶阿仔去踩新場啫!<br><br>記者：劉明慧<br>攝影：王文忠<br>Model：Kathy</p><p>專用狗電梯廁所</p><p>同阿仔入到去，見個場咁大，未行已覺腳仔軟，不過好在有小狗專用寵物車，讓主人推住行，但若是大型狗，就要綁好狗帶拖住散步。值得一讚的是，有狗仔專用升降機直接到PetMax，仲有職員可以先帶阿仔上去，我輕鬆泊好車後，再大搖大擺去接番阿仔。我最滿意係場入面有幾個狗廁所，方便「狗有三急」，仲有自助清潔櫃同清潔用品幫忙執手尾，感覺貼心。</p><p>特色貨品大搜查</p><p>叫得寵物百貨公司，當然搜羅了不少特色食物、服飾及用品，好似有機狗糧、靈芝補健產品、有機護膚用品、玩具等都一應俱全。還有本地狗服飾品牌DOGGIEGOODIES、PETAGON、Foufoudog等，品牌整個系列的貨品都會排晒出來，不用花時間找。但話雖如此，始終花多眼亂，慢慢睇恐怕一日都不夠，所以醒你幾樣阿仔心水，等人狗都有目標，集中火力大舉掃貨。</p><p>萬呎露天空中花園</p><p>逛完一輪，阿仔都有點餓，就看看有甚麼食物可以醫肚。眼見零食款式都算多，好似狗仔零食店PremiumDogSnacks，就以「夾糖形式」揀零食，$3/10克價錢亦合理。行過少少就有間狗仔蛋糕店「為食私房菜」，每日新鮮製造，睇到阿仔流晒口水，遲些還有一間狗餐廳開幕，到時必定要帶阿仔嚟試吓。揀咗幾款零食，走到1萬平方呎空中花園，可以帶阿仔散吓步，做吓飯後運動，遲啲個公園將會有游泳池、寵物燒烤場、障礙賽道具等，到時就可以同阿仔開party玩餐飽。</p><p>PetMAX（81098907）<br> 地址：九龍灣展貿徑1號EMax4樓19號舖<br> 時間：11:00am-9:00pm<br> 交通：九龍灣地鐵站設有免費穿梭巴士<br> 停車場：每小時$12，購物每滿$100獲1小時免費泊車，最多可獲3小時。<br> 備註：乘搭穿梭巴士時，小狗須放入袋內，大型狗隻暫不能乘車。</p><p>同場加映<br>狗仔水中運動</p><p>食完玩完，場內還有11間不同類型的寵物店，雖然現時只開了3間，但我已睇到其中一間有水療服務的「吉之家」。有「水中運動」服務提供的寵物店，在香港好少見，而負責人介紹，這種水療可以醫狗狗關節炎、脊椎受傷、扭傷、連減肥都有效，不過就要等月底才會有。<br> <br> 水中運動（15分鐘）收費：$120（15磅以下寵物）、$140（16-40磅）、$160（41-80磅）、$180（80磅以上）</p><p>吉之家（26201314）<br> 地址：PetMAX19-07號舖</p><p>貓狗OneLife服務</p><p>而在港島的DogOneLife，場內都有分店，還請了日本寵物美容師，可以讓狗仔做Spa、海底泥護理等專業美容服務，遲點還會開CatOneLife，專為貓仔而設，不讓狗仔專美。</p><p>DogOneLife（31055914）<br> 地址：PetMAX19-02號舖</p><p>除了已開的DogOneLife及吉之家，場內還有CatOneLife、PetParadise、PetMaxCafe、PetMaxResort、TopCreative、ThreeDogBakery、多多龍等。</p></body></html>