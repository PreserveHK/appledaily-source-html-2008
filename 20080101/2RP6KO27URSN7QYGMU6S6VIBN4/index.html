<html><header><meta charset="utf-8"><title>隔牆有耳：餐飲業大王08金鑊洗手 - 李八方</title></header><body><h1>隔牆有耳：餐飲業大王08金鑊洗手 - 李八方</h1><p>每年大除夕都舉行嘅怡和子夜鳴炮，今年請到香港餐飲業大王伍沾德嘅夫人李玉珍主持儀式。今年嘅炮聲一響除咗代表送舊迎新，亦象徵美心邁向新時代，因為美心集團嘅創辦人兼主席伍沾德今日起正式榮休，退落嚟擔任集團嘅榮譽主席，數十億元飲食王國正式交棒。<br> 現年85歲嘅伍沾德近年淡出日常事務，但對生意好上心。飲食界立法會議員張宇人同八方講，伍沾德會定期約行家飲咖啡，問吓意見，順便收風了解最新行情。</p><p>請Beatles表演省招牌</p><p>伍沾德咁緊張，係因為呢個飲食王國係佢畢生心血，佢同已故大哥伍舜德喺1956年創辦首間美心，初時係高級西餐廳，伍沾德為省招牌，度出好橋請披頭四（TheBeatles）去美心表演，搞到萬人空巷，係佢打江山代表作。<br> 美心由伍家創辦，但早喺72年已將五成股權賣畀英資怡和，怡和出舖，美心賣餐，所以中環人去邊食飯，其實都係食美心。<br> 當年伍沾德有唔少新諗頭，好似用米奇老鼠圖案餐碟嚟做兒童餐，吸引中上家庭帶細路幫襯，當年仲係少爺仔嘅唐英年、馮國經同錢果豐都食到舔舔脷。美心70年代做埋中菜，開翠園等酒家；當時麥當勞殺入香港，兩兄弟認為有得做，決定進軍中式快餐，仲率先將先買飛後攞食物呢種制度引入香港，後來喺地鐵站開餅店，奠定包餅業龍頭地位。</p><p>掃除陋習管理細心</p><p>傳統中菜館唔多注重衞生，人稱大伍生嘅伍舜德要掃除陋習，規定員工唔可以有頭皮同口臭，洗手間更要亁亁淨淨，仲首創喺廁格門後加個鈎，方便女士掛手袋，好細心。餐飲聯業協會創會會長伍德良話畀八方聽，伍氏昆仲對香港餐飲業中一個最大貢獻，係開辦培訓中心提高從業員水平，「佢哋引入西方管理模式，中菜西食，令中菜變得高檔。」<br> 美心集團旗下食肆300幾間，日日有幾十萬人幫襯，可以話總有一間喺左近，連搭飛機都食到佢哋嘅飛機餐，近年家族第三代傳人伍偉國主將美式咖啡店星巴克（Starbucks）移植香港，結果一擊即中，被視為美心王國接班人。</p></body></html>