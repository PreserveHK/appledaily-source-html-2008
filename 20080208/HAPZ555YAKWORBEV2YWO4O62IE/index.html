<html><header><meta charset="utf-8"><title>專家之言<br>淫照事件可作道德價值教材</title></header><body><h1>專家之言<br>淫照事件可作道德價值教材</h1><p>疑似藝人淫照風暴成為市民新春拜年時熱門話題，有人一家大小齊齊議論，有人則擔心未成年子女有樣學樣，禁止子女接觸電腦。註冊臨床心理學家梁若芊表示：「家長越話唔准睇，小朋友往往越想睇。」她認為家長可藉今次事件，向子女灌輸正確道德價值觀。</p><p>家長教師冇得迴避</p><p>「家長同子女討論嘅重點，唔係啲相真定假、淫抑或唔淫，最重要係交流大家對拍拖、性行為等價值觀嘅睇法。」梁若芊表示，今次事件除男女關係外，還有人與人之間尊重、私隱、電腦安全及法律等問題值得討論，家長可按子女年歲，討論不同層次話題，切忌以一句「唔准睇」解決。「𠵱家啲小朋友都好成熟，不如大家坐低坦白講，話畀佢哋聽點解唔可以睇。」<br> 教育評議會副主席何漢權亦認為，禁止學生接觸淫照不切實際，教師應準備好在春節假期結束後，輔導學生建立正確價值觀。「事件越演越烈，𠵱家家長教師都冇得迴避，應該當新聞處理。」他表示，農曆年假期前已即時就今次事件向中五學生作簡單道德教育，假期完結後會再向低年級學生提供適當教育：「我同學生講，如果啲相係真，咁今次事件有兩樣嘢值得大家反思，一係私生活要檢點，二係唔應該將人哋嘅私人嘢放上網，咁樣做不單止缺德，而且違法。」<br> 本報記者</p></body></html>