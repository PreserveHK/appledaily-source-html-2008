<html><header><meta charset="utf-8"><title>馬德鐘送車𠱁老婆</title></header><body><h1>馬德鐘送車𠱁老婆</h1><p>馬德鐘年前因緋聞纏身致形象插水，過去一年竭力做住家好男人洗底。前日他又駕着送贈愛妻張筱蘭的25萬豐田新車，夫婦齊往中環ifc商場做煙韌騷，恩愛蹺手買衫撐枱腳。</p><p>馬德鐘媾女惹禍後自毀住家好男人形象，今年產量甚少的他又出師不利，主演的無綫劇集《東山飄雨西關晴》出街時撞正金融海嘯，上周平均收視僅28點（約176萬觀眾），成績麻麻，毋怪乎他要重施故技，帶太太張筱蘭再做恩愛騷博形象加分。</p><p>侍候揀衫做阿四</p><p>曾屢次帶妻兒上演親子家庭騷的馬德鐘，前日趁未開工拍攝新劇《金錢誘罪》，偕同太太拍拖去中環逛街。今次他還出動早前送贈愛妻、以太太登記為車主的25萬豐田新車，充任柴可夫親載太太往ifc商場，雖然囝囝未有同行，但夫婦甚享受拍拖樂，全程蹺手又拖手，極之煙韌。<br> 馬德鐘夫婦在商場內逛盡名店，惜未有斬獲，其後到agn囗sb.內的餐廳hightea撐枱腳，嘆足個半鐘後才睇衫。馬德鐘在男裝部揀外套及長褲時，馬太一直陪伴左右，不久他便揀中幾件恤衫，繼而到馬太逛女裝部，馬德鐘也乖乖陪伴，G4出身的他今次終於恢復警覺性，發現記者在場連忙對鏡頭揮手笑。<br> 前日馬德鐘好老公做到足，買衫後體貼挽袋，馬太去洗手間時，他便到附近的花店靜心等候，並主動跟記者傾談，問他為何不帶囝囝逛街，他笑說：「今日諗住出嚟買吓嘢啫。」在短短時間內更不忘硬銷劇集，問記者有否捧場看《東》劇。至馬太如廁完畢，他才偕妻取車，二人全程笑容滿面，馬太更不時望着老公深情甜笑。<br> 採訪、攝影：娛樂突發組</p></body></html>