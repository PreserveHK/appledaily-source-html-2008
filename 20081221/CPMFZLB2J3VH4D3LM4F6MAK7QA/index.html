<html><header><meta charset="utf-8"><title>浪漫一晚<br>食色聖誕：好冧聖誕餐</title></header><body><h1>浪漫一晚<br>食色聖誕：好冧聖誕餐</h1><p>食聖誕大餐，睇燈飾，和她過一個浪漫聖誕……你以為！我看是平白浪費了這讓Sweet升級嘅好時機。既然例牌節目你我他如是，想一夜到位，令佢傾心，就要花啲心思，谷行浪漫氣氛。用整個維港嘅璀璨燈飾佐餐，又或喺一片充滿藝術感嘅歐洲風情間深情細語……點睇？仲唔勝算在握？<br><br>記者：黎頌詩<br>攝影：譚盈傑<br>Model：Vanessa、Fu（StageModels）</p><p>食靚景　腳下燈飾佐餐</p><p>要與別不同，唔好淨係識得迫喺維港兩旁睇燈飾，用不一樣嘅角度睇，感覺亦會截然不同。上山頂食聖誕餐，邊食邊睇，只要安坐窗前，就可以一口氣睇盡維港燈飾。上個月先喺佈置同菜式方面都以全新面貌示人嘅PearlonthePeak，聖誕例牌旺場，大家不嫌山長水遠，當然不僅為了美食當前，落地大玻璃前嘅動人美景，肯定應記一功。聖誕餐牌選擇多，唔怕佢腌尖無嘢啱。4道菜式份量唔算迷你，肯定唔會食完要靜雞雞消夜，而且全都精緻夠心思，有蝦子香味嘅吞拿魚芝士卷頭盤最得我歡心，大廚就推介連食家都讚嘅幼滑火雞。腳下嘅璀璨，加上聖誕布甸酒香帶嚟嘅微醺，感動，來得很易。</p><p>Menu</p><p>煎吞拿魚芝士卷<br> 琵琶蝦南瓜湯<br> 肉眼扒配黑松露菌<br> 自家聖誕布甸</p><p>查詢：PearlonthePeak（28495123）<br> 平安/聖誕夜晚宴：$985/位（今日預訂價：$886/位）<br> 地址：山頂凌霄閣1樓2號</p><p>食氣氛　藝術味谷情調</p><p>你身旁嘅佢可能堅持：聖誕，充滿歐洲味道才叫浪漫。想喺一室溫馨寧靜嘅古典歐陸情調中，同佢旁若無人卿卿我我？喺喧鬧嘅市區心臟一樣得！燈飾集中地尖沙嘴，精品酒店帝樂文娜公館內嘅意大利餐廳Aspasia，好歐洲。用淡紫做主調，古典屏風、枱燈、座椅，每個角落，都搵到歐式浪漫Feel，未開餐，已經情緒升溫。上菜，浪漫感又再堆積。平安夜晚宴6道菜式，龍蝦頭盤已叫人眼前一亮，整道菜就粉飾得似件藝術品，邊食邊欣賞，佢都會讚你夠品味。Aspasia嘅菜式小巧，件件似高級精品，食材配搭同味道，都夠別出心裁，你嘅味蕾，以致視覺，都係享受。唔好忘記，餐後要擁住沉醉喺浪漫中嘅佢，鑽入同樣醉人嘅燈飾叢中，繼續浪漫……</p><p>Menu</p><p>龍蝦薄片巴馬火腿配藍芝士<br> 烤多寶魚扁豆忌廉<br> 婆羅門參湯鵝肝<br> 意大利雲吞佐黑松露<br> 和牛牛肝菌松露薯茸<br> 肉桂雪糕紅酒無花果</p><p>查詢：Aspasia（37638800）<br> 平安夜晚宴：$1,388/位<br> 地址：尖沙嘴金巴利道39號帝樂文娜公館一樓</p></body></html>