<html><header><meta charset="utf-8"><title>自煮小禮物<br>食色聖誕：做好送閃爆朱古力波</title></header><body><h1>自煮小禮物<br>食色聖誕：做好送閃爆朱古力波</h1><p>一連幾日聖誕假期，當然要開Party慶祝一下，大吃大喝一餐當然開心，如果有禮物就更開心啦！還未想到送甚麼禮物？學Deseree一樣，親手做一些食得入口的禮物，男女老幼都適用。<br><br>記者：黃潔蓮<br>攝影：譚盈傑、伍慶泉</p><p>今日煮腦　12:30pm</p><p>Deseree（派對專家）<br> <br> 自從嫁了個美國人，自此養尊處優過闊太生活。得閒最愛整東整西，烹調美食宴請親朋，最擅長煮西餐。<br> <br> 菜式：<br> 熱香蘋果酒<br> 香辣脆果仁<br> 七彩聖誕曲奇<br> 橙酒朱古力波</p><p>橙酒朱古力波</p><p>1hr30min<br> 製作難度：★☆☆☆☆<br> <br> 以Brownie蛋糕為基本，加酒後將之搓圓，加上碎糖或果仁碎，即時變得亮麗起來。</p><p>材料</p><p>無鹽牛油（切粒）/麵粉各3/4杯、苦味朱古力6安士、蛋3隻、黃砂糖1/2杯、呍呢拿香精1茶匙、橙酒92.5毫升、七彩碎糖/食用閃粉/鹽各適量
</p><p>做法</p><p>1.牛油及朱古力放在不銹鋼碗坐溶攪勻。<br> <br> 2.雞蛋拂勻，加黃砂糖、呍呢拿香精、鹽拂勻，拌入朱古力漿及麵粉成為糊狀。<br> <br> 3.在焗盤上搽油，倒入朱古力糊，用膠刮刀掃平，放入已預熱至175℃的焗爐焗10分鐘。取出後見到表面「令令哋」即可。<br> <br> 4.將蛋糕攤凍後切成方粒，倒入大碗，加橙酒用攪拌器以低速攪爛。<br> <br> 5.用湯匙挖個波，搓成約一吋的圓球。將碎糖及閃粉放入碗仔，加入朱古力波搖勻，讓閃粉均勻黐在上面。碎糖做法亦一樣。<br> <br> 6.之後將朱古力波，放入雪櫃雪兩小時至定型即成。</p><p>貼士</p><p>做裝飾的食用閃粉及七彩碎糖，可用椰絲及杏仁粒代替，會更有嚼勁。
</p><p>七彩聖誕曲奇</p><p>0hr40min<br> 製作難度：★★★★☆<br> <br> 曲奇變化很多，想特別一點，可寫上朋友名字或特別的SecretMessage，用來示愛最好不過。</p><p>材料</p><p>砂糖/牛油各1杯、蛋2隻、呍呢拿香精1茶匙、麵粉3杯、泡打粉11/2茶匙、鹽1/2茶匙<br> <br> 裝飾用料：蛋白霜1支、綠色食用色素/紅色食用色素/彩色碎糖各適量&#13;</p><p>做法</p><p>1.牛油及砂糖放入大碗，用攪拌器攪成忌廉狀。加蛋、呍呢拿香精再攪勻。<br> <br> 2.然後加鹽、泡打粉、麵粉撈勻，用膠刮刀將粉撈勻，再用攪拌器攪成麵糰，搓成球狀。</p><p>3.焗盤放上硬卡紙，鋪上焗爐紙，放上麵糰輕輕壓平，再冚焗爐紙在上面，轆平成大概1/8吋厚，放入雪櫃雪半小時至硬身。</p><p>4.以剪好的字母紙放在麵糰上，用小尖刀𠝹出字形，放入冰箱雪15分鐘至硬身。取出後將多餘麵糰搣走，用匙羮掃靚邊位。然後放在鋪了牛油紙的焗盤上，曲奇之間最少留半吋空間，放入已預熱至200℃的焗爐焗12至15分鐘，焗至金黃色，取出放架上攤凍。</p><p>5.裝飾：以蛋白霜在曲奇邊位勾出線條或畫上圖案。然後將其倒入兩個碗裏，分別加入紅、綠食用色素，調出心水顏色。</p><p>6.用匙羮將紅色蛋白霜填滿H字曲奇；綠色蛋白霜填滿O字曲奇。如有滲漏，要補回白色糖霜，可弄濕毛掃，再執靚邊位。<br> <br> 7.趁糖霜未亁，再分別撒上紅色及綠色碎糖，亁透後便可以送給朋友！</p><p>貼士</p><p>市面上亦有現成的SugarCookie粉售賣，只需加蛋及牛油即可。但今次做cutoutcookie，份量會有不同，要依足包裝上說明加減材料，曲奇才夠硬淨。</p><p>香辣脆果仁</p><p>0hr15min<br> 製作難度：★☆☆☆☆<br> <br> 脆口果仁是送啤酒的最佳小食，而且鹹甜辣味變化多端，最重要是做法簡單，做好後用牛油紙包好，放入紙盒送禮一流。</p><p>材料</p><p>花生粒/腰果/鮑魚花生/合桃/山胡桃/杏仁各3安士<br> <br> 香料牛油材料：迷迭香葉2湯匙、辣椒粉1/2茶匙、黑砂糖/海鹽各2茶匙、無鹽牛油1湯匙</p><p>做法</p><p>1.將所有果仁撈勻，放在鋪了焗爐紙的焗盤上面。將焗爐預熱至175℃，放入果仁焗10分鐘焗至淺金黃色。<br> <br> 2.然後將雜果仁倒入大碗，加牛油撈勻，再加迷迭香、鹽、辣椒粉、黑糖撈勻即成。</p><p>貼士</p><p>除了鹹食，還可以甜食，用紅莓亁、提子亁、楓糖漿及橄欖油，取代牛油及辣椒粉，一樣好味。</p><p>熱香蘋果酒</p><p>0hr20min<br> 製作難度：★☆☆☆☆<br> <br> 歐洲的冬天特別冷，所以他們都愛炮製一種熱暖暖的酒，加點香料，風味更佳。煮好的酒倒入原樽，加點裝飾就可送給朋友了。</p><p>材料</p><p>蘋果酒750毫升、丁香8粒、橙皮2塊、多香果粉1/2茶匙、八角2粒、肉桂1支、薑（切絲）1片、橙皮圈（裝飾用）適量</p><p>做法</p><p>1.將蘋果酒倒入煲，開中大火，加丁香、八角、多香果粉、薑絲、橙皮及肉桂，煲到滾起後轉中火煮10分鐘。<br> <br> 2.如果即刻飲，熱辣辣，加肉桂條及橙皮裝飾便成。<br> <br> 3.送給朋友，就要在熄火後隔渣，靜置10分鐘攤凍，然後用漏斗裝入酒樽裏，用酒塞封口，加上裝飾品才可作禮物！</p><p>貼士</p><p>亦都可以用紅酒代替蘋果酒，味道會更香濃。如不想用酒精，亦可用橙汁代替。
</p></body></html>