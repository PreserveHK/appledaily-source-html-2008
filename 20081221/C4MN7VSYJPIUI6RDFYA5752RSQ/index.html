<html><header><meta charset="utf-8"><title>奉旨劈醉<br>食色聖誕：蒲吧昅絲襪女</title></header><body><h1>奉旨劈醉<br>食色聖誕：蒲吧昅絲襪女</h1><p>酒嘅嘢，開心同唔開心都要飲㗎啦，後日就係平安夜，Book定場劈酒未？話之你甚麼金融海嘯，今個聖誕肯搞噱頭嘅酒吧係就係少咗，不過計落價錢又平番一大截喎，話晒大時大節，呢三兩嚿水，抵畀啦。<br><br>記者：趙志雄<br>攝影：陳陶鈞，周旭文</p><p>聽音樂搶凳仔</p><p>題外話，有酒吧老闆表示受金融海嘯影響，兩大酒商芝華士同黑牌減少活動贊助，所以今年少咗Function，不過開張四個月嘅「ClubRanee」一樣有計，繼校服、制服同旗袍後再搞專題派對──絲襪小姐選舉同搶凳仔大賽。平安夜當晚，靚女着絲襪入場即有份角逐最靚絲襪小姐，絲襪款式不限，豹紋定魚網自己諗；聖誕夜玩聽音樂搶凳仔，勝出者將獲神秘禮品或飲品，為討女仔歡心，表現紳士風度定全力以赴？又係自己諗啦。</p><p>任飲入場費：平安夜男$380，女$280；聖誕夜男$260，女$20<br> <br> 地址：尖沙嘴亞士厘道23至25號雅仕利中心7樓（23170111）</p><p>狂野噴條戰</p><p>嫌猜枚劈酒唔夠刺激，玩噴條又點睇？「FirstClub」用黑色做主調色，為營造聖誕氣氛添置人造噴泡機模仿雪景，更喺平安夜同聖誕夜搞噴條戰遊戲。嗱，唔好詐型呀，入得場就預咗俾人噴，所謂不打不相識，或者大戰過後有發展下文呢！</p><p>任飲入場費：男$300，女$200，包噴條<br> <br> 地址：尖沙嘴棉登徑13-15號棉登大廈1樓（27227951）</p><p>農夫唱LiveShow</p><p>平生不到「ClubPP」，便稱蒲友也枉然，人氣旺場豪裝靚爆，平時都有請開太極、EO2同Freeze等歌星同樂隊做LiveBandShow，今年聖誕更請嚟重量級人馬DJAdamFreeland、日本連續兩屆DMC世界冠軍ADKIREEK同農夫助陣，落舞池聽歌跳餐飽，平安夜同聖誕夜有周啓生同喬寶寶做嘉賓，仲有埋自助餐，慳埋夜晚嗰餐呀。</p><p>入場費<br> 平安夜（AdamFreeland）：HMV預售$380，Walkin$480，不包飲品<br> 聖誕夜（ADKIREEK）及拆禮物日（農夫）：男$300包2杯飲品，女$120包1杯飲品<br> <br> 地址：尖沙嘴麼地道77號華懋廣場UG23-5號（27391084）</p><p>睇Catwalk抽鑽石</p><p>「WhyClub」裝修充滿歐洲古典建築味，又係豪裝靚場一間，平安夜玩大抽獎，獎品有鑽石戒指，幾多卡唔知，但話晒係鑽石，都唔慌削得去邊；聖誕夜有聖誕女郎行Catwalk，想睇靚女不作他想。</p><p>入場費：平安夜男$380，女$260包2杯飲品，聖誕夜男$260包2杯飲品，女$120包1杯飲品<br> <br> 地址：尖沙嘴棉登徑8號地庫A（23699866）</p><p>其他正場推介<br>又玩又拎</p><p>「Leboss」平安夜簡簡單單玩大抽獎，獎品有電器家具同現金代用券，並有DJ打碟兼大派聖誕帽。</p><p>任飲入場費：男$400，女$300<br> <br> 地址：尖沙嘴赫德道5-9號A德裕中心3樓（27392288）</p><p>着錯衫罰錢</p><p>「O囗」本身嘅紅黑主色設計，好夠節日氣氛，平安夜會搞男白女紅化妝派對，着錯顏色衫罰款$20，作抽獎現金獎之用。</p><p>任飲入場費：任飲男$400，女$300<br> <br> 地址：尖沙嘴亞士厘道23至25號雅仕利中心10樓（95852854）</p><p>送手機</p><p>行入「M&amp;WBar」，劈場獨有嘅蒲味即刻殺到埋身，平安夜老例搞番個大抽獎，獎品包括手提DVD機同Nokia手機。</p><p>任飲入場費：男$300，女$250<br> <br> 地址：尖沙嘴寶勒巷3號萬事昌廣場5樓（31150121）</p><p>食大餐</p><p>以東南亞風味美酒和佳餚作招徠嘅「LuLuBar」，平安夜會舉辦ChristmasDeerHuntingParty，一於食飽肚再玩。</p><p>消費：最低$250<br> <br> 地址：尖沙嘴河內道5號地下2號舖（98766765）</p><p>蒲得高貴</p><p>「ZaZaClub」格調高，少MK子民搞搞震，平安夜搞WhiteCastleParty，請澳洲DJ打碟，都撐得過。</p><p>入場費：男$250，女$200，包1杯飲品<br> <br> 地址：尖沙嘴廣東道100號彩星集團大廈3樓（31718311）</p></body></html>