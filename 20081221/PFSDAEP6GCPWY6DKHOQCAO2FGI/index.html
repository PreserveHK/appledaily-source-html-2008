<html><header><meta charset="utf-8"><title>自認隨遇而安惹緋聞<br>葉璇苦心經營釣金龜</title></header><body><h1>自認隨遇而安惹緋聞<br>葉璇苦心經營釣金龜</h1><p>葉璇，她的名字總跟城中富豪和名人之後扯上關係，先有「殼王」陳國強、後有彤叔鄭裕彤，最新鮮熱辣是被傳與著名內地演員、導演兼製作人張國立的兒子張默搭上，身邊盡是富豪名人，難免讓人質疑是刻意經營，葉璇對此謂雖然自己隨遇而安，但一立下目標，便會竭力爭取，看來在感情路上她也非常進取。　撰文：簡雪瑩</p><p>在娛樂圈中，28歲的葉璇最為人熟識的綽號是緋聞女王，緋聞男友更非富則貴，05年她被發現與「殼王」陳國強在北京夜蒲。05年除夕夜，她又被發現與鄭裕彤在君悅酒店親熱共舞，直至今年7月，葉璇又被踢爆與內地著名演員、導演兼製作人張國立之子張默同遊香港廸士尼，日前她接受訪問時，一直說自己是個很感性的人，一切率性而為，談到感情問題，她說：「我對工作硬淨，對感情不硬淨，分得好開。」</p><p>竭力達到目標</p><p>葉璇表示當年以高分考入美國威爾斯利大學是讀書習慣使然，主修政治科學是因為跟風追隨學校的熱門科目，參加選美是因為走在街上被人拉住說可以去桂林旅遊。不過她以華裔小姐冠軍身份加入娛樂圈後，不喜歡social卻頻頻被傳媒踢爆結識的朋友均是富翁名流或名藝人之後，雖說是隨遇而安，但也不乏經營吧，其實她骨子裏的主見也顯而易見。<br> 葉璇對此說：「呢種方式我唔知有冇人係咁生活緊，就係當啲嘢埋到身，我又決定咗去做嘅時候，我會好有主見咁去做，但係你唔叫我做，我都冇乜所謂，唔會話好着緊我必須達到呢個目標，係上天嘅安排下做到有自己主見咁生活，咁就冇矛盾。」</p><p>遇過三段真愛</p><p>談到身邊朋友都是重量級人物，葉璇說：「我性格好男仔，講義氣，肯定係我幫朋友多過朋友幫我，抱住公平嘅態度交朋友，唔會歧視有錢人，又唔會歧視冇錢人，唔會歧視佢有成就，又唔會歧視佢冇成就，只不過傳媒淨係關注名人，我最friend嘅好多都唔係出名嘅人。」<br> 葉璇的緋聞層出不窮，她卻呼寃說：「傳過嘅緋聞，基本上冇一單係真嘅，真嘅唔會畀你知，呢個係出於對朋友嘅尊重同保護。」不過她也特別提到有三段真愛，但究竟是那三段，她就不願講下去了。</p><p>拍喊戲手到拿來</p><p>算來葉璇轉投寰亞已三年，從無綫力捧的花旦風頭躉到現下事業水靜鵝飛，她坦言從不後悔，因她一直在走自己想走的路</p><p>謝TVB栽培</p><p>葉璇說：「離開無綫係為咗拍電影，電視比較流水作業，要喺好短時間內拍好多嘢，自然就唔可以做到非常仔細去揣摩角色。我想做比較有質感、更加紮實嘅，就會係電影。電視機嘅銀幕唔夠廣，可以敷衍過去，電影嘅畫面大好多，你嘅表情都會清楚好多，對你表演嘅要求會高好多。」<br> 談到最近跟陳奕迅和鄭秀文合作電影《大搜查之女》，葉璇說：「拍《大搜查》時，有一場係喊戲，講我聽到個仔俾人綁架咗，情緒崩潰。我拍完補妝時，聽到有人大笑，原來我拍之前嗰20秒仲同工作人員講緊笑，於是收音師同麥兆輝講『佢得唔得㗎』，麥兆輝同佢輸賭100蚊話我得，結果贏咗。我點樣做到？其實呢啲係靠平時累積，我睇劇本好易感同身受，同埋好多謝TVB，係我第一個伯樂，所以啲人都話TVB出嚟嘅人慳菲林。」</p></body></html>