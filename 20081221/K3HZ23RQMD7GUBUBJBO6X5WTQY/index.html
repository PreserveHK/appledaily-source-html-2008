<html><header><meta charset="utf-8"><title>延長禁售期 - 左丁山</title></header><body><h1>延長禁售期 - 左丁山</h1><p>失驚無神，港交所（388）修訂上市公司董事禁止買賣本公司股票嘅期限，呢個期限一般稱為禁售期，英文叫做BlackoutPeriod，如果我哋突然碰到停電，就會黑漆一片，持續一兩小時嘅話，呢段時間就係blackoutperiod，引伸用於股票買賣，即係乜都唔准郁咁解。中文叫做禁售，顯然有所不足，因為在此時間，董事買股都唔准，禁賣亦禁買。<br> 現在上市公司在業績宣佈前一個月，其董事完全唔准買賣該公司股票，董事亦唔准在宣佈業績前一個月評論公司業績，條例目的當然係阻壓內幕交易及宣揚股價敏感資訊，對小股東及投資者比較公平，此規矩行之有年，尚算秩序良好，市場無異議。好嘞，由○九年一月一日開始，港交所會將禁止買賣股票期延長，由財政年度結束至刊告業績之日為止。譬如一間公司以十二月三十一日為年度終結日，四月中為核數後業績宣佈日，該公司董事從一月一日起至四月中嘅三個半月內唔准買賣該公司股票。又到中期業績終結日（六月三十日）之後一日，即七月一日至到九月中之三個半月內唔准買賣股票，全年一共有七個月，董事唔可以買賣公司股票，長唔長啲呀？以前股市穩定，股價一年上落兩成，已經算OK，𠵱家就一日上落兩三成都得，市況動盪不堪，做公司董事，持公司股票，陷於完全捱打地位，畀別有用心之外來基金在禁售期間狙擊，就全無還手之力！<br> 其實公司董事幾時須要等到業績公佈前一個月先至知道賺蝕吖，根本無日不止，以現時嘅電腦入賬科技，董事們未到十二月三十一日已經估到全年業績啦，如果要做內幕買賣，港交所延長禁買賣期咩，佢在聖誕前就可以買或賣股票，冇話笨到在一月中先至郁手。港交所之禁買禁賣期咁長，為別處罕有，新加坡、澳洲、美國都冇咁嘅條例，香港為何要為天下先，想極都唔明。港交所又鼓吹季度業績報告，如果真係推行，上市公司大股東及董事就一年到頭都唔可以買賣股票，認真搞笑！</p></body></html>