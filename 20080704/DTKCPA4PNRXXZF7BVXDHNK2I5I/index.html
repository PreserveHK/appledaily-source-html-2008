<html><header><meta charset="utf-8"><title>$1.4/km！巨肺Benz　一樣慳油</title></header><body><h1>$1.4/km！巨肺Benz　一樣慳油</h1><p>油價猛升，唔少人買車嗰陣會睇埋慳唔慳油先落手，選擇旅行車嘅就會諗多一樣，就係尾廂要夠大！喺今個周末亮相嘅全新MBenzC200KompressorEstate，1.8公升引擎配Kompressor機械增壓裝置，馬力達184匹，平均耗油卻僅8.1L/100km，將後排放平尾廂容量更暴增至1,500公升，連人咁高嘅紙筒都擺得落！<br><br>記者：鄭達基<br>攝影：周旭文<br>模特兒：JoJo（StageModels）</p><p>增壓引擎一樣慳油</p><p>全新C200KompressorEstate同我先前測試過嘅C280Estate最大分別地方在於引擎配搭，前者以1.8直4引擎配Kompressor機械增壓裝置作動力來源，後者則以3.0V6自然吸氣引擎作核心，喺馬力輸出數值上亦有差異，新車馬力只有184匹，不過可造到8.1L/100km嘅平均耗油量，若以現時$16.98/L油價計算，即平均每公里油費約$1.4，喺油價高企嘅日子，呢個數字絕對吸引。<br> 當然，有收穫必要付出代價，試車時發現由於引擎配備咗Kompressor，故高轉時引擎傳入車廂嘅噪音會較多，加上容積只有1.8公升，故跌速後想再猛然加速，就要稍等一下，心急司機未必慣。幸好車架設計傾向跑車化，故走彎反應並無因為變身成旅行車而受拖累，反而喺17吋高效能輪胎搭檔下，掟彎定過抬油，就算試車當日遇着下雨天，亦唔會出現搬尾嘅情況。</p><p>放平後排容量暴增</p><p>另一賣點係尾廂容量，若運載較多較長行李，只要放平後排椅背，容積即暴增至1,500公升，擺多幾個行李篋都無問題。由於用作拍攝嘅新車，屬最Top嘅Avantgarde版本，所以內裏座椅全以高級真皮鑲嵌，駕駛席仲特設電控連記憶調校。外形上亦同Elegance版本有明顯分別，當中最容易睇到嘅就係車頭鬼面罩，改用咗附有超大星形廠徽連電鍍框邊嘅款式，加上佢配備咗總值$25,000嘅AMGSportsPackage，換裝上AMG跑車款式嘅頭泵把外，亦加入咗車身兩側裙腳，仲有17吋AMG6輻雙柱式合金胎軨，從而令賣相變得更具跑味，以切合年輕用家愛型嘅要求。</p><p>規格表</p><p>引擎：1,796c.c.直4配機械增壓<br> 馬力：184hp/5,500rpm<br> 扭力：250Nm/2,800-5,000rpm<br> 傳動：5前速半自動波，後驅<br> 車輛提供：仁孚行（28957339）</p><p>每月供幾多？</p><p>首期：$41,500<br> 利率：5%<br> 年期：48期<br> 每月供款：約$9,338<br> 註：以上數據僅供參考</p></body></html>