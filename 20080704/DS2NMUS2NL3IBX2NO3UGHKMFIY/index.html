<html><header><meta charset="utf-8"><title>中環在線：機管局生日猛人到賀 - 李華華</title></header><body><h1>中環在線：機管局生日猛人到賀 - 李華華</h1><p>機管局10周年，噚晚舉行慶祝會，除咗航空業猛人，仲有政經界名人到賀，包括特首曾蔭權、政務司司長唐英年、最近因健康問題請辭嘅馬時亨、機管局前主席馮國經同黃保欣，仲有詹培忠、李業廣、周松崗、投資推廣署署長盧維思等。<br> 為免招呼不周，機管局主席張建東同行政總裁許漢忠全程一字排開，企定定喺入口迎賓，後面跟住一班董事會成員，包括和廣北、洪丕正同民航處處長羅崇文。</p><p>不過，華華特別留意到太古中國主席陳南祿，事關國泰（293）同港龍未合併時，佢同許漢忠各據山頭，各自做其CEO，但合併後，冇耐許漢忠就唔撈，所以一直有傳兩人關係麻麻，但家陣事過境遷，又各有各嘅大班椅，大家都撇開前事。華華見陳南祿到場時，同許漢忠握手最耐、講嘢最多，可惜華華企得遠，聽唔到佢哋講乜，但出得嚟行，就預咗冇永遠對頭人。<br> 查實喺舊年中，陳南祿為第五本新作《獅城畫意》搞簽名會時，許漢忠都有到賀，今次陳南祿到機管局派對賀壽，可以話係禮尚往來。&#13;</p></body></html>