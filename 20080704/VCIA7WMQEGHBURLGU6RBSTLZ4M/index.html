<html><header><meta charset="utf-8"><title>消費blog：iPhone3G$188plan唔抵用</title></header><body><h1>消費blog：iPhone3G$188plan唔抵用</h1><p>之前小妹講過想換手機，終於等到3香港公佈賣蘋果iPhone3G計劃，一巴就打埋去早前話199美金（約1,550港元）平賣iPhone3G嘅蘋果行政總裁SteveJobs度。3香港講明唔會齋賣機，一定要上台，綑綁式簽約24個月，月費連手機入場費最少$7,450。<br> IT界嘅Jacky（電腦商會會長）好勞氣話，Steve話平賣iPhone3G只不過係一場Show。𠵱家3香港要綁客24個月，消費者真係要諗清楚有冇需要。<br> 如果願意受綁，3香港推出四個月費計劃，邊個最抵用？月費計劃分$188、$268、$328同$498，另付買8GB或16GB手機費用。Jacky話：「月費$188最唔抵，8GB手機價$2,938，比起Steve講嘅機價貴咗成倍，基本話音通話只有500分鐘，根本唔夠用。」第2個plan對比第3個plan有啲尷尬，前者月費$268有800分鐘，機價$1,738；後者月費$328有1,500分鐘，機價$938，「第3個plan月費比第2個貴60蚊，但通話時間多咗近一倍，機價平幾乎一半，最抵用。」<br> 至於最貴個plan（$498）最啱行政人員，2,200分鐘加埋手機無限上網，「齋係手機無限上網，市價月費都400幾，𠵱家送埋手機，抵用。」Jacky補充話，8GB手機好夠用，唔使加800蚊買16GB，況且8GB同16GB記憶卡市面賣都係相差300蚊咋。<br> 電郵：mailto:shoppingjing@appledaily.com<br> 逢周六、周日刊出</p></body></html>