<html><header><meta charset="utf-8"><title>率先睇　東京廸士尼新酒店<br>瞓醒變公主</title></header><body><h1>率先睇　東京廸士尼新酒店<br>瞓醒變公主</h1><p>估不到一把年紀的米奇仍老而彌堅，極有心思為東京廸士尼25周年狂搞慶祝活動，最大型就是下周二（8/7）才開幕的大酒店，共705間房，規模為3間酒店中最大，最就腳，正門徒步一分鐘即到，未開，Booking已排到2009，最最最犀利可讓一眾女孩瞓醒變公主，可惜沒有王子……<br><br>記者、攝影：劉嘉蕙<br>鳴謝：日本航空</p><p>暗花暗角放米奇<br>玩Victoria</p><p>我此等不再少女的記者，接到柯打要去廸士尼率先睇新酒店，心中難免堆積起「周圍都係米奇頭，真係肉麻」的抗拒聲音。<br> 但，世事難料，視察結果，出奇地討好。相信沒兩步一個米奇頭是主因，連開宗明義的主題人物房，主角出現次數都很克制，只會在暗花牆紙、床頂小角、床邊小掛畫及電視機頂輕輕閃現，其他床單枕頭毛巾影都冇。作為主題樂園的老大哥，能夠放下地氈式的大頭自戀式宣傳，無疑是漸趨成熟的表現，尤其從維多利亞式建築及華麗典雅的大堂中見到，酒店除有「陪班細路玩」的功能外，隱現「傾生意歎個Tea其實都ok喎」的可能性！<br> </p><p>別有洞天第三者
</p><p>一般酒店，加床要加錢，仲要瞓張好似快倒下的簡陋床，真係貼錢買難受。善良的廸士尼不需人屈就，所有雙人房都體貼地安排一張子母床，如加錢住稍為寬敞的雪姑七友房、小飛俠房及家庭房，就算有第三及第四者，只需從牆壁開張AlcoveBed，別有洞天，又像珍珠殼包美人魚，不寒酸又精緻，也很舒服！</p><p>愛麗絲蕩失花園
</p><p>初時，我覺得酒店玩含蓄只是偶然，當睇埋新紀念品就知下定決心玩低調！看，放棄浮誇紅黃藍，實行以素色淺啡與卡其作主打，而米奇美妮的大頭更退到手巾仔小角。<br> 酒店外的四大花園，除了停車場的Mickey&amp;FriendsSquare因作迎賓之用造像較大外，SherwoodGarden居然真心跟你玩維多利亞式園藝，搵隻公仔都冇！而Alice'sGarden就更有型，我存心拿相機去影招牌相，走勻每格花草，真係連愛麗絲的腳毛都冇，你唔係又蕩失路未返呀？有點擔心。</p><p>TokyoDisneylandHotel<br></p><p>房價：StandardSuperiorRoom$3,013起<br> 地址：千葉縣浦安市舞濱29番1<br> 電話：（81）570-05-1118<br> 網址： http://www.disneyhotels.jp </p><p>女巫下咒　好緊張</p><p>在夢幻王國住了一晚，翌朝醒來，只需搵個女巫念句咒語「BibbidiBobbidiBoo」，就由灰姑娘變公主……<br> 全新的BibbidiBobbidiBoutique，讓所有小女孩都可以轉個新造型！兩天前，我看到兩名小女孩，各被三位女巫姐姐施法術，為讓她們感受由平凡變漂亮的魔力，先要背對鏡子坐，再穿裙子，Set靚頭及化公主妝的過程中，她們都滿臉緊張又乍驚乍喜地揀口紅，非常可愛！不消一刻，女巫姐姐準備就緒，拿起星星棒，在場所有人齊聲宣佈BibbidiBobbidiBoo……椅子一轉，終於看到自己變成公主的模樣，帶點害羞，踮腳走到城堡的另一頭，趁12時前，拍下最美麗的照片。</p><p>公主套餐</p><p>價錢：$1,837，整公主頭及化妝，$385起，只有小童Size衣服。</p><p>以身試機
</p><p>日航7月2日起恢復來往香港及羽田航班，1:20am香港起飛，6am到日本，最適合直踩過隔籬閘口轉內陸機。而羽田返港是8:30pm，半夜12點過少少抵達，返屋企分分鐘仲可以聽埋《衝上雲霄》片尾曲！</p><p>出門提一提</p><p>簽證：特區護照或BNO毋須簽證。查詢：25221184（日本領事館）<br> <br> 套票：日航東京3天羽田遊$4,800起，包兩晚丸囗內大都會酒店及2000日圓的SuicaCard。查詢：34291288（日航天地旅遊）<br> <br> 貨幣：100日圓約兌7.35港元（文中價格已折算為港元）<br> <br> 電壓：100V，雙扁腳插座<br> <br> 旅遊查詢： http://www.jnto.go.jp </p><p>下周東京陰天，20至24℃</p></body></html>