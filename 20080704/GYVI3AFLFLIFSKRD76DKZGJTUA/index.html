<html><header><meta charset="utf-8"><title>Audi暢遊德國　美綠</title></header><body><h1>Audi暢遊德國　美綠</h1><p>早知Audi喺年內推出全新A3同S3，呢趟更有機會飛抵德國Audi總部參觀，仲俾我揸足七程，玩完市區換車再走山區，沿途美好景色令我充份感受到揸車樂趣，尤其經過無邊無際嘅綠草地及綠林時，真有如置身仙境般。<br><br>記者、攝影：梁美甜<br>查詢：合廸汽車（25281862）</p><p>慕尼黑踩七次場</p><p>到人哋地方踩場實試新車唔係第一次，之不過可以試足七次就夠晒空前絕後。月前Audi代理邀請我哋到德國慕尼黑實試全新嘅A3同S3，到埗之後仲早早派定七張籌，每籌可試車一次。時間方面，除咗第一次指定揸住Roadbook或者用隨車嘅GPS或NavigationSystem跑130多公里之外，其餘六次悉隨尊便。<br> 本想快人一步試駕最新七速STronicA3，但最後只搶到全新三門掀背六速STronic嘅A3，好彩係加咗S-line，即SportsPackage，算有啲睇頭咁喇！<br> 全新A3係繼03年第二代之後嘅小改款，加入咗好似話七速STronic波箱、電磁控制式懸掛系統以及加入三門A3及五門高性能車型S3Sportback等。</p><p>彎路掀背小霸王</p><p>試駕嘅係新A3，副偈屬2.0公升直噴渦輪增壓引擎，搭配六速STronic雙Clutch波箱，最大馬力可達200匹，而280Nm扭力亦喺1,500至5,000轉時全數釋出。慕尼黑機場附近嘅AudiForum取車出發，喺市區走咗一段石屎路之後轉入迂迴曲折嘅小路，幾分鐘之後即見一大片農田同草地，仲有一大片又一大片嘅油菜花田，呢啲景色邊有可能喺香港見得到吖，天陰陰都影響唔到興奮嘅心情！<br> 地廣車少，由高速轉走山路及樹林都可以測試到新車性能。Audi嘅Turbo車喺起步最感受到佢嘅強悍，A3一如既往，直路起步反應快同爽脆利落，最正嘅係蜿蜒山路入彎掟彎嘅快感，Audi嘅quattro四驅技術唔使再三解釋同形容，只可以話穿梭山林峻嶺呢啲小路彎道時，最能享受得到新車quattro卓越表現，新波箱轉波又快又順滑，加埋新嘅電磁懸掛系統，性能強悍飆得爽兼行車穩定，給予大大信心邊揸邊享受風景同駕駛樂趣，逍遙自在爽到不得了。<br> 唯一遺憾係全新嘅七速STronic波箱只有A31.4TFSI或1.8TFSI至有，當日大會只提供1.4車款，呢一款香港代理亦表明唔會引入㖭呢！</p><p>高科技駕駛樂</p><p>新車雖為小改款，但內外改裝都唔少。外觀上，新增嘅LED燈組以及頭冚如V字摺線更加深刻明顯，在在凸顯A3嘅動感；內裝亦加入唔少鋁合金飾板，新導入嘅MMI多媒體系統、Bose音響系統、全新的自動空調系統、主動式轉向頭燈、停車輔助系統等，而S-line款式為A3加入包圍、金屬腳踏及S-line飾徽等。由於新車細節改動，令車身增長250mm達4,240mm，較之前大嚿。</p><p>規格</p><p>引擎：1,984c.c.直四加Turbo<br> 馬力：200bhp/5,100-6,000rpm<br> 扭力：280Nm/1,700-5,000rpm<br> 傳動：六前速STronic雙離合器自動波，四驅</p></body></html>