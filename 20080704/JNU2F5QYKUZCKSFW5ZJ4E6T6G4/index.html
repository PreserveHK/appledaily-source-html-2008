<html><header><meta charset="utf-8"><title>有樓賣樓？ - 左丁山</title></header><body><h1>有樓賣樓？ - 左丁山</h1><p>參加校友會午餐聚會，見到地產Ｗ，於是人人問佢：「樓價點睇？」一位多年不見嘅校友L係博士級人馬，從前在中大做教授，移民美國多年後，今年回流，與太太（亦係校友）租住曼克頓山，亦問地產Ｗ一個切身問題：「我應唔應該買樓自住？」地產Ｗ語出驚人，位位校友聽到面色凝重。佢話：「手上有樓，快啲清貨，有咁多賣咁多，L博士你唔好買樓呀，繼續租落去！」<br> 地產Ｗ在九七回歸前兩三年一直唱淡地產市道，冇乜人肯聽佢枝笛，只有左丁山肯信佢，賣樓租屋，避過一劫。𠵱家佢又唱淡，信唔信好呢？地產Ｗ大大聲話：「西九與山頂豪宅，炒到三萬幾到五萬一呎，邊個買得起呀，接貨自己住，唔肉痛咩，要轉售圖利，大儍瓜去邊度搵？非豪宅地段樓價亦已升到一般打工仔供唔起嘅水平，利息掉頭上升嘅話，供樓壓力更大。」<br> 一位校友指山頂級數豪宅自有實力廠家與內地富豪接貨，唔使驚。地產Ｗ立即反駁：「今天油價高企，原材料價格有升冇跌，人民幣升值，美元貶值，珠三角廠家嘅出口生意都唔知幾難做，廠家風光不再了。至於內地富豪，內含炒家不少，今年給內地房地產套牢，再碰上A股跌到四腳朝天，都唔知有幾多富豪變成陽澄湖大閘蟹，仍然有資格有心情嚟香港掃豪宅嘅，寥寥可數啦。」澳門銀河賭場已經裁員，正是一葉知秋，內地豪客到澳門賭錢者，人數減少，搬錢嚟香港買樓者，相信人數唔會增加。大客豪情不再，頂級豪宅市道的確會出現受壓情況。<br> 畀地產Ｗ嚇完，先至聽番正題。演講嘉賓講能源展望，指出中國、印度、俄羅斯等快速增長國家對能源需求強勁，世界上新的油源以至石油增產，都被中印俄為首嘅新興國家吸收得八八九九，而歐美日嘅石油需求只係原地踏步。西方國家興起環保風，減排放風，原因之一係大家都了解到破壞環境後患無窮，但原因之二就係歐美（特別係歐洲）已經發達百幾年唔使再搵錢，注重生活享受，故此叫中印俄亦唔好掛住搵錢，限制排放。中印俄𠵱家先至懂得搵錢之樂趣，唔多肯聽歐美之言，有其道理也。&#13;</p></body></html>