<html><header><meta charset="utf-8"><title>-10℃防寒　雪敷冰機</title></header><body><h1>-10℃防寒　雪敷冰機</h1><p>這幾天簡直熱死人！走出街一會即汗流浹背，最想梗係走去冰天雪地降溫消暑。暑假又嚟喇，Pentax就專為避暑人士推出一部OptioW60數碼相機，最強就係可以喺-10℃低溫環境下操作。加上機身防水防塵，咁即係拎去亞熱帶拍水着消暑又得，去南半球滑雪影相都得，得咗！<br><br>記者：許福合<br>攝影：陳陶鈞<br>Model：Fion</p><p>看不出可以防水
</p><p>防水功能對數碼相機並非首創，而W60特別之處係「看不出可以防水」！事關以往自稱可以防水的相機，外形一般都好架勢，通常加上厚膠圍邊與別不同，基本上睇個樣就知可以防水。W60與普通相機外形接近，雖然未能叫做卡片咁薄，但放落褲袋絕對無問題。據廠方資料，W60可以在水下4米連續用2小時，而同系列以往只能處於水深3米，其防水能力達到最高的JIS8級（即可以限定水深潛水）；加上設計成可以在-10℃環境下使用，雪地都可以又影又拍，真正破格。W60同時又兼備防塵能力，達JIS5級，操作可不受塵粒影響，幾粗用都不用擔心。</p><p>0.03秒<br>認32張人臉</p><p>相機最怕失焦，影人更怕影到「不似人形」，所以人臉對焦已成為數碼相機必備功能之一。W60當然不會例外，而且大幅提升速度及數量，只需0.03秒即可以認出32張人臉，比一般相機只認到10張臉相差幾倍，速度更加贏一條街！對焦同時，相機會同時設定自動曝光，快拍相片都可以好有水準。另外，W60更加入SONY勁谷的一笑即拍功能，保證相中人笑得開心。此外亦附加一個眨眼提示功能，可在拍攝之後檢查到人物是否眨眼並即時補拍。咁以後影完相想補多張，唔使出聲即可Re-take！</p><p>水底高清拍片
</p><p>其實W60既然有防水設計，自然不會只限影相咁簡單，攝錄影片亦係佢另一強項！其影片質素可以達1,280×720（15fps）及640×480（30fps），拍攝中途可利用防震功能令到影片減低晃動。而落到水，W60亦一樣可以攝錄，用家可以因應水底環境使用水中攝錄模式，影片就會因應水底進行優化。W60在拍攝中途，鏡頭不會伸出機身之外，但已具備5倍光學變焦，且有28mm廣角，拍攝靈活性相當不俗，尤其在水中拍攝，鏡頭變焦就更重要。W60防震功能適用於相片及影片模式，加上高達ISO6400感光度，亦有助夜景及水下拍攝。</p><p>相框試拍
</p><p>畫框合成功能可以讓玩家拍攝精美的畫框合成照片，共80種畫框風格可選。其特點是可以使用預覽拍攝的同時，亦可以將原有相片套入相框內製作新相片。</p><p>Profile</p><p>感光元件：1,000萬像素CCD<br> 變焦：5X光學+5.7X數碼<br> 屏幕：2.5吋<br> ISO：50-6400<br> 電源：專用鋰電池<br> 記憶卡：SD/SDHC（內置36.4MB）<br> 體積：98×56×25mm<br> 重量：165g<br> 查詢：捷成洋行（29262987）</p></body></html>