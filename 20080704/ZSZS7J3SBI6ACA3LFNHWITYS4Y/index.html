<html><header><meta charset="utf-8"><title>中環在線：施永青捐錢　關寶哥哥事？ - 李華華</title></header><body><h1>中環在線：施永青捐錢　關寶哥哥事？ - 李華華</h1><p>究竟中原地產老闆施永青，同東亞銀行（023）主席李國寶關係有幾好？施老闆捐錢，點解會關寶哥哥事？<br> &#13;</p><p>話說，一向敢言嘅施老闆成立咗兩個慈善基金，包括「施永青慈善基金」，講明將自己副身家全數撥入，另一個就係中原地產旗下嘅「中原慈善基金」。兩個基金捐助目標唔同，施老闆自己個基金以捐助內地為主，至於集團嗰個就以香港扶貧同教育為本。<br> 據中原個friend講，中原慈善基金啱啱拍板，捐300萬銀畀本地一家辦學機構新起嘅學校裝設施、買器材。佢唔肯講間學校叫乜名，不過，華華打聽到，間學校係以東亞銀行主席李國寶個名命名，咁你話，施老闆呢次捐錢係咪關寶哥哥事嘞！華華仲收到個消息，中原一位董事以個人名義捐咗30萬銀畀呢家學校，而間學校會喺暑假後開學。<br> 講番中原慈善基金，據聞家陣已經滾存咗成千萬資金，啲錢係喺中原集團旗下公司每年賺嘅盈利中，抽取固定比例，投入呢個基金度。今年7月至明年6月底止嘅年度內，會捐600萬銀做慈善。<br> <br> 電郵：mailto:LiWaWa@AppleDaily.com</p></body></html>