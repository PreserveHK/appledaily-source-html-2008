<html><header><meta charset="utf-8"><title>TakeABreak：<br>四啼共舞</title></header><body><h1>TakeABreak：<br>四啼共舞</h1><p>打開電視新聞，想話睇吓奧運消息，點知唔係講藏獨就係講送火炬，悶死！<br>唔係話唔關心，相反我一早就喺MSN加咗「（L）China」，其實每屆奧運總有小風波，之後大都順利舉行。我個心，一早已去咗8月8日，不過地點唔係北京鳥巢、唔係水立方，而係香港。<br>我會哺住電視睇劉翔跳破世界紀錄，亦會睇中國隊囊括所有跳水金牌。不過要跨的欄高1米1，幾乎到我心口；跳水動作好Elegant，但高台有3米，我諗起都畏高。我最愛的奧運項目是馬術賽，而且是最優雅、人馬合一的盛裝舞步賽！<br><br>記者：黃家欣<br>攝影︰梁細權</p><p>人馬鬥靚鬥搶鏡</p><p>盛裝舞步的美有兩種：一是動作優美，不明所以的，可以先飛到下文睇YouTube短片先！二是騎馬的裝備，根據盛裝舞步賽的規則，除基本的騎馬裝備︰馬帽、馬褲、馬靴及馬鞭之外，參賽時就要穿整套禮服︰白恤衫、西裝外套及白手套，一副英姿颯颯的模樣。我第一次見到就嗌住要學了。<br> 西方的馬術源於十五、十六世紀，歐洲貴族無所事事，愛以馬術來炫耀財富，後來發展成盛裝舞步馬術比賽，由於初時只限現役軍官參加，所以軍服就成為指定DressCode，𠵱家好多世界賽仍然可以見到高大靚仔的騎師，以一身型爆的軍人Look騎馬，甚至連馬都會扮靚，有啲會梳「菠蘿頭」，或者電鬈毛，有啲仲梳三七分界，實在賞心悅目。</p><p>真係唔騎得都睇得！</p><p>不過教練都唔鼓勵我哋初學者一來就買晒成副武裝，他說︰「馬帽可以租借，每次只需$10，而馬褲可以運動褲代替，鞋則可選有踭皮鞋，而練習時亦只要穿鬆身上衣便可。」不過我一學已經上癮，每個星期都會上一堂馬術課，於是就走去買基本的私家裝備，如馬帽、馬褲及馬靴等，成套大約$1,500左右。<br> 要做就要做全套，呢啲錢，邊慳得！</p><p>人馬合一如跳探戈</p><p>上咗YouTube睇片未？係咪好神奇？<br> 起初我同大家一樣，睇到都心諗：有無咁誇張呀？隻馬識得跟音樂跳舞，好似用CG畫出嚟咁輕盈。<br> 但其實真係有得學，初學者就由慢步、快步同快踱三個步法學起，別以為好容易，淨係三個步法，要掌握到馬匹的快慢步速，都要學30堂，然後先可以正式學盛裝舞步，即係學行圓圈、直線等花步，主要是靠勒韁繩及踢馬腹給馬匹指令，除了騎術之外，仲包含馴馬的技巧，最高境界就係做到人馬合一，教練仲示範咗一招「打橫行」畀我睇，佢踢一踢馬腹，馬腳就逐一向橫打開，實在不可思議。不過教練話香港的馬匹很難做到奧運級數的動作（即單腳提腿、坐下等），因為馬術學校的馬匹大部份是來自馬會的退役馬，以速度為主，退役後才訓練成馬術馬，所以較難適應高難度的動作。其實可以控制到隻馬的步法已經好唔容易，可以畀指令隻馬行到圈已超滿足，同埋，咁樣已足夠參加香港區的賽事。</p><p>最新回應</p><p>世界級舞步，必睇！</p><p>世界級選手AndreasHelgstrand參加WEG2006盛裝舞步賽的決賽片斷，隻馬真係識跳舞一樣，跟住拍子來跳，神乎其技。<br>  http://youtube.com/watch?v=zKQgTiqhPbw </p><p>排期一年等上堂</p><p>「貴族玩意，咁收費貴唔貴族先？」我知你實問。<br> 學盛裝舞步學費每堂$360（1小時），每班6人其實不算太貴，難怪咁多人排期來學，新報名要等一年先可以上堂。學校負責人Sam就教我先揀閒日，星期二、四、五早上的私人課學習基本步法，等周末的小組課一有空缺即可補上。其實坊間仲有好多私人的馬術學校，學費都差唔多，有啲仲用機械馬來教，Sam就話︰「揀私家學校最緊要睇師資，馬會3個騎術學校的所有教練都要通過英國馬術協會的助理教練考試，而其他學校的導師則未必有專業資格。」咁馬匹質素會唔會差啲？Sam︰「私人學校部份馬都係由馬會捐贈的退役馬，質素都係差唔多！」咁騎機械馬又學到盛裝舞步嗎？Sam︰「我哋只會俾從未接觸過馬匹的學員騎機械馬，不過都係一次起兩次止，唔會用嚟訓練，始終騎真馬同機械馬有好大分別，而且盛裝舞步好講求感覺，同對馬匹傳達指令，所以不能以機械馬來作訓練。」而我仲參加額外課程學同馬匹配鞍同清潔，每次落堂後都帶我隻馬仔去冲凉，聯絡吓感情，果然我隻馬仔越來越聽我話。</p><p>屯門騎術學校（24613338）<br> 地址︰屯門龍門路地段45號</p></body></html>