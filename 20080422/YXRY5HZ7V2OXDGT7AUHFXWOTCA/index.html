<html><header><meta charset="utf-8"><title>消費blog：免費服務　唔cut要收費</title></header><body><h1>消費blog：免費服務　唔cut要收費</h1><p>啱啱收到網上行寬頻賬單，發現多咗一項收費，係「NetmailPlus18」，要成18蚊。我根本唔知呢項係乜嘢服務，亦從來無申請過，咁樣即係老屈啫。即刻打電話去熱線，服務員話呢個服務，原來喺我申請寬頻時免費送嘅，電郵箱加大至1G，但18個月合約期滿後就要收費，仲話「應該」有電郵通知我喎。<br> 冇可能喎，我日日都check電郵，如果唔係今次就唔會睇到賬單，發現問題啦。我要求停止服務，服務員話可以，但由於服務開始咗半個月，我都要交番一半費用。我梗係睬佢都儍，喺我堅持下，佢終於話豁免呢筆費用。<br> 網上行發言人回應，一般免費試用嘅服務都有限期，而合約都會列明，屆滿後若客戶唔提出終止，就會當作繼續享用服務，並自動徵收費用，而此舉是為省卻客戶申請延續服務嘅手續。所以話呢，便宜莫貪，以後人哋送咩試用服務，都唔好隨便要，隨時俾人乘機收錢呀。<br> 逢周一至周四刊出</p></body></html>