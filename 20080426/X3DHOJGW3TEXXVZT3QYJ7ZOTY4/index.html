<html><header><meta charset="utf-8"><title>魚缸暴炒族：中材趁調整收集 - 方星俠</title></header><body><h1>魚缸暴炒族：中材趁調整收集 - 方星俠</h1><p>多家公司派完07年度業績後，陸續有國企股緊接派發首季「成績表」，昨日有幾隻散戶熱炒的H股同時公佈首季業績，包括國壽（2628）、建行（939）等。睇成績表以外，不少股友會再睇證券行對相關股份的報告，留意分析員有乜意見，以收集思廣益之效。<br> 近日中資股表現出色的板塊，無疑係內銀股、保險股及礦產資源股，反而建材及基建類股份整體表現則未算搶鏡。家陣資金重臨港股，估計後市將追逐較落後的股份，幾隻基建類股份中，不妨留意上市未夠半年的中材股份（1893）。</p><p>預期毛利率改善</p><p>中材剛派07年成績表，純利升67.7%至4.73億元，表現算是不俗，甚至比招股書所預期的目標還要高，睇番幾間證券商的報告，業績理想主要是旗下之水泥及玻璃纖維項目表現較佳所致。其中一份報告更指，年頭至今，中材簽訂的海外合約金額已比去年的169億元為高，達200億元，當中超過九成合約受固定滙率保障，預期毛利率可改善。<br> 中材股價重上7元後走勢似轉強，可惜昨受中鐵（390）公佈業績後下跌拖累，股價昨挫4%，收6.96元，可趁調整收集，短炒跌破6.5元止蝕，上望9.2元。</p></body></html>