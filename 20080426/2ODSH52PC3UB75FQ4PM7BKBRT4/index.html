<html><header><meta charset="utf-8"><title>拉闊足球場：格蘭係有料領隊 - 藍鑽石</title></header><body><h1>拉闊足球場：格蘭係有料領隊 - 藍鑽石</h1><p>今集3大討論重點：<br> 1.車路士有咩奇招贏到曼聯？<br> 2.格蘭係咪出色領隊？<br> 3.曼聯的朴智星及些路廸的中村俊輔，誰是亞洲最佳？</p><p>車仔自從以格蘭頂替摩連奴之後，不少球迷都睇死前者冇料到，豈料到今時今日，車仔緊守英超第2之餘，在歐聯亦形勢佔優，有望殺入決賽。今集《拉闊》不少讀者都替格蘭平反，更有人讚這個車仔教頭更勝雲格及賓尼廸斯。</p><p>無難度點睇：</p><p>上次我估中布力般主場可以迫和曼聯，結果真係中咗1:1波膽，今次一樣撐曼聯對家；始終紅魔呢排打得咁密，加上下星期嘅歐聯比賽咁緊要，呢場點都會留一留。車仔非贏不可，決心咁大，主場少讓值得捧場。<br> 大家都踩到車仔領隊格蘭一文不值，我就覺得ok噃，起碼佢𠵱家喺英超排緊第2，仲有機會贏雙料冠軍。雖然佢對傳媒唔好，但領隊工作係帶隊贏波，cool啲都唔緊要！我覺得佢仲好過雲格同埋賓尼廸斯，睇隊波成績就知啦！<br> <br> 金句：領隊又唔係做公關，最緊要係贏波！<br> <br> 無難度貼士<br> 星期六19車路士2:1曼聯（8倍）<br> 星期六60拉科魯尼亞2:1巴塞隆拿（9倍）<br> 星期日5些路廸1:1格拉斯哥流浪（6.5倍）</p><p>Andy點睇：</p><p>呢場分分鐘係歐聯冠軍前哨戰，直情好似跑馬嘅打吡預賽咁滯；相信兩隊都好穩陣，買「細」好過估比數。<br> 講到格蘭，你哋諗吓，佢又冇份買人，用上一手剩落嚟嘅兵源，可以打到咁嘅成績，真係唔算差。好多人話佢調兵遣將唔掂，不過上次對住利物浦，全靠佢換入嘅沙洛文卡勞，喺左路出球靚波，先迫到懷斯擺烏龍，追成1:1，所以佢嘅調動唔係想像中咁差，最衰只係表達能力差。<br> <br> 金句：呢場直情係歐聯決賽前哨戰。<br> <br> Andy貼士<br> 星期六19車路士1:1曼聯（6.5倍）<br> 星期六60拉科魯尼亞1:0巴塞隆拿（8倍）<br> 星期日5些路廸2:1格拉斯哥流浪（7.5倍）</p><p>Victor點睇：</p><p>我覺得咁多人推崇摩連奴，只不過係名牌效應，因為佢當年試過帶波圖贏冠軍，所以個個都覺得佢好有料；講真，車仔隊波咁勁，就算畀我教，成績都唔會差得去邊啦！<br> 球員質素始終緊要過領隊功力，就算摩連奴仲喺度，唔通可以領先曼聯15分？冇可能，所以格蘭其實唔差，之不過佢嘅形象差咋，但最少佢夠穩呀！呢場車曼決戰，關鍵係C朗同朴智星嘅狀態，不過C朗啱啱射失12碼，或者有信心危機；你知啦，曼聯成隊都係睇佢台戲，今次分分鐘因為C朗失準，令到紅魔輸波。<br> <br> 金句：車仔隊波咁勁，我帶隊都唔會差啦！<br> <br> Victor貼士<br> 星期六19車路士1:0曼聯（6.5倍）<br> 星期六60拉科魯尼亞1:1巴塞隆拿（6.5倍）<br> 星期日5些路廸2:1格拉斯哥流浪（7.5倍）</p><p>《拉闊足球場》下次舉行日期：01/05<br> <br> 想參加？即上<br>  http://soccer.atnextcom/jp/soccer <br> <br> 節目重溫： http://sport.appledaily.com </p></body></html>