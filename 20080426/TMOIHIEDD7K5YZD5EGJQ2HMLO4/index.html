<html><header><meta charset="utf-8"><title>北京直擊<br>收斂霸氣　Q5親民</title></header><body><h1>北京直擊<br>收斂霸氣　Q5親民</h1><p>目前喺中國賣得最好嘅Audi，喺剛完結嘅北京車展期間，搞咗個好隆重嘅發佈會，介紹旗下第二款SUV車系Q5出場。今次Audi唔玩霸氣，改為女士們都啱揸啱睇嘅親民Feel，細細架易操控得多。Q7加Q5，就係所謂大小通吃嘅策略。<br><br>記者：徐龍<br>攝影：梁權</p><p>車尾靚過車頭</p><p>屬Q7嘅縮水版本嘅Q5，從外表睇，跟早前喺上海曝光嘅概念車CrossCoupeQuattro存在多項分野。雖然鬼面罩依樣由頂到底超闊大，不過已非全欄柵設計，中下位置改為可安放車牌之用，減低逼人嘅霸氣。由窄到闊如戚眼般嘅頭燈亦改為平行四邊形，而下方霧燈改得扁平，亦加入稍為凹陷嘅氣霸設計，整個觀感令人相當舒服易接受，但亦不失Audi家族式車首嘅形象。反而車尾較為多姿多采，跟車首比來得更渾圓，兩盞尾燈及兩盞指揮燈分四角擺放，一個像三角，一個扁平，襯得相當有特色。下方泵把大幅度拋出更是精髓所在，吸引得就像玲瓏浮凸嘅美女向你發電一樣，這部份亦是筆者最欣賞嘅地方。</p><p>轉波更敏捷</p><p>其實Q5分柴油及汽油版，但未來到港款式相信仍以汽油版為主，不過咪因為佢排氣量得番2,000c.c.而睇小佢，皆因不但車身縮細、車重大幅減輕，配備Turbo增壓亦能補回馬力上之不足，令Q5最大馬力達211匹、最大扭力為350Nm，能做到222km/h極速，以及0-100km/h只需7.2秒嘅成績，以SUV計呢堆數字已算相當不俗，絕對能應付到城市四驅嘅玩法。<br> 值得欣喜係不但七前速STronic半自動波箱及Quattro恒式四驅依然存在，比Q7更優勝係換入大熱嘅雙離合器，轉波所需時間縮短，喺城市中穿插又或直路狂飆，波段都可以作出靈活配合，令行車更為流暢舒適。</p><p>AudiQ5基本資料</p><p>引擎：2,000c.c.TFSI直四＋Turbo<br> 馬力：211hp<br> 扭力：350Nm<br> 極速：222km/h<br> 0-100km/h：7.2秒<br> 體積：4,630×1,880×1,650mm</p></body></html>