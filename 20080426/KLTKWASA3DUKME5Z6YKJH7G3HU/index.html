<html><header><meta charset="utf-8"><title>勤運動　食得精　睡眠足<br>我最Fit：余安安無仇無怨靚足48年</title></header><body><h1>勤運動　食得精　睡眠足<br>我最Fit：余安安無仇無怨靚足48年</h1><p>女為悅己者容，天下間的女性，有那個不想擁有索爆身形、超正樣貌，不過儀容重要，內在健康也不可忽視，48歲的余安安靚足這麼多年，更是樂天一族，內外兼備，衣食住行無憂，現階段的安安只求健康已足夠。　撰文：陳寶明</p><p>余安安fit足48年，現在她覺得最重要的是健康，在十多年前她已每日到健身室做運動，久而久之成為習慣，經過多年苦練，其體重十年如一日的114磅，她日前說：「做開運動嘅人唔可以唔做，一旦冇得做會覺得好辛苦！」她覺得健身也要適可而止，今天她帶着大家跑到健身室，看看她的健身大法。</p><p>樂天助駐顏</p><p>余安安的動感生活，由跑步機開始，跑步屬帶氧運動，起碼跑30分鐘才有消脂效果，可以先由慢行再加速到跑步。拉重機可以強健手臂及背肌，她會拉15kg重量，分三組做動作，每組拉15次。擴胸機同樣做法，舉啞鈴會以15kg為準，做30次分兩次做，可以消除手臂拜拜肉。<br> 安安健身時，在地蓆做運動的大部份動作，以針對腰以下部位，如收腰、收腹、臀部及大小腿，有時候安安會選擇玩滑雪機，因為全身運用的力與跑步機一樣收效。安安有着十多年的健身經驗，她已有做導師的資格，她曾經教過幾位朋友健身，可是她的工作不定時，一陣子又停下來。除了keepfit，安安覺得心境也很重要，樂天知足是令人青春常駐的最佳保養方法，她說：「我唔記仇，記住啲唔開心嘢好易殘，有時會俾個女激親，不過我好快又唔記得，保持最佳心情係好重要。」</p><p>瞓足十小時</p><p>至於日常生活方面，安安一定要有足夠十小時睡眠，她笑說：「我好瞓得，十個鐘好滿足，八小時勉強OK，六小時支持唔住，我拍戲要求有起碼八個鐘休息時間，以前後生瞓兩、三個鐘就得，𠵱家唔同，我唔算早起早睡，12點幾瞓，朝早10點起身，我又冇乜夜生活，都唔鍾意蒲，又唔吸煙，不過間中同朋友飲吓酒，唔會飲到大醉嘅。」原來一向支持環保的安安，在家較喜歡用風扇，因為可以令血氣運行較好，故常被到訪家中的朋友投訴。
</p><p>自備暖水壺</p><p>談到飲食，安安表示一定要少脂肪：「除咗魚，我好少食肉，多脂肪食物令心臟血管唔好，不過偶然要食番啲補充吓，均衡飲食好重要，用橄欖油會比用花生油健康啲。」<br> 安安續說：「其實我係為食要做運動，有入有出先得，淨係食唔得㗎，我都好節制，有時為應酬出街食飯，如果一餐食得豐富，下一餐就食少啲，補番數。」她又有一個習慣，隨身自備暖水壺，只飲熱水不飲凍水，才能保持正常體溫。<br> 攝影：陳俊強</p><p>安安有營餐單</p><p>--早餐--<br> 有機麥片一碗（三大湯匙）加高鈣奶再加黑芝麻（有助減少白髮）<br> 烚雞蛋一隻（去除蛋黃）<br> 半塊德國黑麥包加少許牛油<br> 奶茶一杯<br> <br> --午餐--<br> 沙律，有機雜菜加青、紅、黃椒及切片蘑菇，有需要可加粟米粒（不宜太多會致肥），配橄欖油或黑醋（靚貨數百元一支）<br> <br> --晚餐--<br> 三文魚或龍脷魚<br> 先煲滾水，後熄火，再放三文魚焗七、八分鐘，自製醬汁，少許鹽加香草鋪上面。焗龍脷魚加檸檬汁，蒸菜伴碟。</p><p>心水靚湯：拿手中西湯</p><p>余安安一向喜歡在家中下廚，注重健康的她最拿手是煲湯，不論中西湯也甚有研究，本來她最喜歡食西餐，但是講到湯水，她始終覺得中式湯較有營養，更推介多款家常靚湯。煲冬蟲草湯，若有需要可加瘦肉，能增強抵抗力，但要揀靚冬蟲草，價錢約萬餘元一両。花膠煲雞湯，加瘦肉可吊味，有助皮膚滑嫩。木瓜雞腳花生湯，加少許瘦肉吊味，有滋潤及補鈣作用。</p><p>女愛羅宋湯</p><p>另外，一年365日皆適合的湯，安安推介淮山杞子茨實加南北杏湯，能保濕及滋潤皮膚。西式湯亦有其營養價值，例如番茄湯，可以加薯仔煲雞，熟食番茄比生食更高維他命。安安的囡囡最喜歡羅宋湯，除了有紅菜頭及雜菜外，加番茄薯仔，具豐富營養，有時她只飲湯已能補充足夠維他命。</p><p>歲月不留痕</p><p>歲月催人老這句話似乎不適用於余安安，現年48歲、育有兩女的她，身形依然保持得非常苗條，跟後生女不遑多讓。就讓大家見證安安靚絕48年的神話。
</p><p>76年　清純公主</p><p>安安拍過的劇集多不勝數，但最經典的角色莫過於《書劍恩仇錄》的香香公主，其清純形象令無數少男神魂顛倒。</p><p>83年　迷人新娘</p><p>拍攝《池女風雲》時與拍檔周潤發發展成為情侶，兩人被外界形容為「金童玉女」，拍拖不久便閃電結婚。當時穿婚紗的安安貌若天仙，令不少影迷呷亁醋。</p><p>87年　再戰情場</p><p>經歷過婚姻失敗的安安，繼續在感情路上衝刺。87年她與賽車手李萬祺訂下婚盟，在麗晶酒店筵開30席大宴親朋，獲傳媒廣泛報道。</p><p>03年　跳浪復出</p><p>安安跟李萬祺離婚後復出拍攝首部電影《絕種鐵金剛》，穿上私伙三點式泳衣上演一幕沙灘嬉水戲，比在片中飾演其女兒的鍾欣桐更有睇頭。</p><p>04年　永恒纖體</p><p>擔任纖體產品代言人，獲邀到泰國拍攝廣告，年屆44歲的她無懼穿三點式泳衣拍攝，盡顯自信。<br> <br> 資料來源：《蘋果》資料室</p></body></html>