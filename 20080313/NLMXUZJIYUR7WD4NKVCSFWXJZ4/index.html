<html><header><meta charset="utf-8"><title>拉闊雙芒　TouchScreen拖拉機</title></header><body><h1>拉闊雙芒　TouchScreen拖拉機</h1><p>好NDS呀！LG新返KF600喪玩「直感」雙芒，樓上2吋大芒睇靚嘢、樓下1.5吋行篤、篤、篤……觸感GUI圖象介面，功能切換方便如走馬燈籠。而且TouchScreen最便利嘅中英文手寫輸入，甚或最新拖曳選擇嘅InteractPad都玩埋！最難得係雙芒同樣好色兼玩畫面串聯，喺同類雙芒機中首次玩出拉闊感覺！<br><br>記者：朱崇德<br>攝影：陳陶鈞</p><p>上下雙芒26萬靚色</p><p>講到大芒TouchScreen機，LG嘅PRADA同KS20講款、論功能都已經奠定潮界地位。今次最新KF600以$2,680價位忽然轉攻潮人入門市場，利器係行Dual芒！特別處係兩個芒同玩26萬靚色，相對當下市場同款機種，下芒TouchScreen多數只玩單色，感覺天一半、地一半。KF600就將兩芒連成一線，嗰種突如其來的拉闊感覺，真係予人一種新鮮感，難怪一出就取得2008年iF產品設計大獎。</p><p>TouchScreen捽芒選功能</p><p>基本上雙芒同玩26萬色TFT，上芒行320×240高解析，下芒雖小巧至1.5吋行176×240，但就有輕觸式功能。大家唔好以為係普通篤篤TouchScreen咁膚淺，佢仲加入了最新InteractPad功能，簡單講係當你捽芒時，會有拖曳的效果，配合顯示功能，仲可以喺不同環境下變面。例如化身MP3介面時，就可以捽捽捽揀歌兼快跳；入SMS時就變身成手寫板；打機時仲真係好似NDS一樣，兩芒互通、捽住嚟玩！</p><p>多格式玩多媒體</p><p>講番KF600第一下散手，機面水晶亮麗，機底磨砂防滑膠，睇得靚時又捉得緊，感覺已經FeelSoGood！大家咪睇小佢行GSM三頻，鏡頭可是行CMOS300萬像素兼防震，行WAP、上網、Bluetooth2.0（A2DP）、插MicroSD（最高對應2GB），播放格式對應H.263、H.264、MPEG4、WMA、3GP、AAC+、MP3等，論多媒體功能，真係絕對強橫！</p><p>1.機身玩潮款滑蓋設計，拉開出現數字Keypad。</p><p>2.機身厚度為14.1mm，僅如一粒AA電池，OK夠細、夠薄。</p><p>3.揚聲器雖細細一條，但部機幾好聲。</p><p>4.機身仲對應最高2GBMicroSD，玩盡多媒體。</p><p>實試：影300萬靚相</p><p>影完相睇番，副芒TouchScreen馬上變換介面，放大縮小好似電腦軟件咁，可以拖住方格Check相。</p><p>測試結果</p><p>相片感覺光猛，防震功能令相片特別穩定；不過CMOS鏡頭加粗微粒，仍未解決。</p><p>PROFILE</p><p>制式：	GSM900/1800/1900<br> 屏幕：	2吋主屏（320×240/26萬色）<br> 	1.5吋副屏（176×240/26萬色/TouchScreen）<br> 鏡頭：	300萬像素+補光燈<br> 記憶體：	內置19MB；最高支援2GBMicroSD<br> 通話時間：2.5小時<br> 備用時間：200小時<br> 體積：101.2×50.7×14.1mm<br> 重量：107g<br> 其他功能：GPRS、EDGE、Bluetooth2.0、MP3鈴聲、手寫中英文輸入<br> 查詢：LG（35437777）</p></body></html>