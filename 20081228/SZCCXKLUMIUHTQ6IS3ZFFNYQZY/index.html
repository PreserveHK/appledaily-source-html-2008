<html><header><meta charset="utf-8"><title>中環在線：海濱南岸幾多撻定今揭盅 - 李華華</title></header><body><h1>中環在線：海濱南岸幾多撻定今揭盅 - 李華華</h1><p>一場金融海嘯，令由居屋改裝成豪宅嘅紅磡海濱南岸，變成炒家葬身之地，呢個盤一直被視為撻定高危盤，形勢係咪咁惡劣，今日就知。<br> 聽經紀話，去年底以建築期付款嘅買家，收樓限期已到，今日開始收樓，要唔要件貨，今日要做決定。但有經紀話，由於屋苑樓價已暴跌兩三成，用公司名買，畀咗兩成定金嘅炒家，已預咗唔要件貨，當輸咗筆首期。用私人名嘅雖然未必敢撻，驚發展商追差價，但樓價跌咗咁多，上唔上到會都成問題。有人話，今次收樓將引發數以百計嘅撻定個案，究竟有幾多人收樓或撻定了事，之前都係估估吓，但今日之後就會清晰啲。<br> 樓盤爆發撻定潮，發展商都好驚，因為佢哋都唔希望將上年賣過嘅單位，今年要再賣多一次。華華聽聞，發展商近月頻頻接觸呢批業主，問佢哋上會有冇問題，有嘅話，發展商都想幫得就幫。個市雖然差，但都唔係人人要撻定，亦有人提早上會。發展商之前講，呢批未上會嘅950伙採用建築期付款單位，已有250伙提前收樓，即係仲有近700伙有待收樓。</p></body></html>