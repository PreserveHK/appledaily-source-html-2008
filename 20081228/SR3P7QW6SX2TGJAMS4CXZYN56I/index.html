<html><header><meta charset="utf-8"><title>中環在線：楊元慶聯想帥位傳不穩 - 李華華</title></header><body><h1>中環在線：楊元慶聯想帥位傳不穩 - 李華華</h1><p>全球經濟低迷，聯想集團（992）第二季度純利按年大跌77.7%，管理層唔驚就假。唔知係咪因為咁，所以傳出主席楊元慶地位不穩，內地有傳聞話佢會轉任聯想移動董事長，而聯想集團主席職位就由聯想投資總裁朱立南接任。但聯想集團澄清，指近期傳媒話主席楊元慶離職嘅消息，係不實報道。<br> 朱立南來頭唔細，今年中傳出聯想集團精神領袖柳傳志，會辭去母公司聯想控股總裁一職嘅時候，內地有傳媒已引述知情者話：「柳傳志的接班人最有可能是朱立南。」所以話朱總有機會上位，一啲都唔奇。</p><p>朱立南接棒呼聲高</p><p>對於楊總離職原因，傳聞話係由於聯想收購IBM效果唔明顯，集團多元化戰略受挫，加上聯想試圖喺美國上市嘅計劃流產。至於楊總被傳會調去嘅聯想移動，係經營一直處於虧損嘅手機業務，今年初由聯想集團以1億美元作價，出售畀母公司有份投資嘅私募基金弘毅投資。如果調楊總過去，可能要佢執番正間公司。</p></body></html>