<html><header><meta charset="utf-8"><title>父子情深撐倪震<br>倪匡「媾女有乜所謂」</title></header><body><h1>父子情深撐倪震<br>倪匡「媾女有乜所謂」</h1><p>【偽情日記之老竇支持】在兒子倪震偷食斷正後頓成為傳媒追訪對象的名作家倪匡，自倪震戲劇性地宣佈與周慧敏結婚後，一直封口拒作回應。昨日倪匡終打破緘默，揚言做老爺心情愉快，會祝福兒子及未來新抱白頭到老，而問會否提醒兒子婚後生生性性不要再媾女時，愛子心切的倪匡力撐說：「媾女有乜所謂？邊個唔媾女？我唔覺得有乜問題。」</p><p>風流才子倪震偷啜城大女學生張茆（Miffty）斷正後，雖然陸續被翻風流債，曾背着女友周慧敏暗媾朱茵、李美鳳、內地名模裴蓓和新人羽翹等靚女，但仍無損周慧敏下嫁決心。在倪震與周慧敏各自發聲明宣佈分手後一星期，二人竟又戲劇性地復合結婚，事情發展峯迴路轉，全城嘩然。據知44歲倪震將於下月5日迎娶41歲的周慧敏，也有傳二人婚禮將分別於下月5日和7日舉行。姑勿論倪周婚禮是大排筵席還是低調進行，一直視周慧敏為未來新抱的倪匡，今次終如願以償，肯定笑到見牙唔見眼。</p><p>心情愉快　準老爺未諗禮物</p><p>在倪震宣佈與周慧敏結婚期間，倪匡已與作家好友金庸飛往日本旅行嘆世界，不過，返港後倪匡一直保持緘默，未肯就兒子結婚一事作出回應。直至昨日記者再次致電倪匡，欲問他準老爺心情怎樣時，他始開腔說：「梗係愉快啦。」會否祝福一對準新人白頭到老？倪匡笑說：「呢個當然啦。」婚禮是否下月5日舉行，倪匡表示不清楚，只說：「我唔知喎，你問佢哋，我淨係知我就嚟做老爺。」準備了甚麼禮物送給一對新人？會否打對龍鳳鐲給未來新抱？他說：「未諗到咁細緻喎。」<br> 近日倪震不斷被揭背住女友媾女，問會否叫兒子婚後生生性性不要再媾女時，倪匡笑說：「媾女有乜所謂？邊個唔媾女？個個都媾女㗎啦，我唔覺有乜問題。」<br> 此外，倪匡上周三在某報專欄中，罕有地提及兒子與周慧敏情事。該篇由倪匡口述、記者執筆的文章以「與我何干」為題，當中倪匡表示倪震與周慧敏的新聞全城哄動，記者除追訪兩位當事人外，連他也不放過，雖然他對傳媒追訪不覺得是一回事，但揚言自己的答案永遠沒法滿足大家。倪匡又表示絕大部份的人跟拖友分手也不會向父親交代，就算倪震也不例外，今次事件，倪震不曾向他交代，他也沒必要作交代。</p><p>免受騷擾　居所隔涉享安寧</p><p>對於兒子與周慧敏的關係，倪匡表示有極多感想，但一如他之前接受本報訪問時所講，想不出有甚麼理由要告訴廣大市民，因不論分手還是結婚，始終是他們兩個人的事情。<br> 文中倪匡又提到很喜歡現時居住屋苑，因搭乘電梯返回寓所的過程十分轉折，要先乘電梯往平台後再轉乘另一部電梯才抵達寓所，免他被外界騷擾，特別在這段被記者虎視眈眈的日子，更令他深深感覺到這屋苑設計的好處。<br> 採訪：林妃</p><p>風流往事：媾女反抗社會規範</p><p>倪震自命才子，在孔雀開屏效應下冧女無數，但相比倪老爸倪匡，倪震的戰績可謂「九牛一毛」，早前他在專欄上也寫道：「我爸45歲的時候，我15歲，常一個月沒見過爸爸回家，我還不夠班像他呢。」</p><p>一半稿費飲酒嫖妓</p><p>現年73歲的倪匡，年前曾在訪問中自詡45歲前風流成性，還不諱言年輕時多「姘頭」：「我住寶馬山，一個住太古城，一個住又一城，老婆就話：『你今日又雙城記呀！』佢好嬲㗎。有啲姘頭想做我老婆，我就話冇可能，我一早講明我好愛老婆，你啱就啱，唔啱就走，如果有BB就即刻拜拜。」<br> 訪問中，倪匡自爆當年每赴台探望好友古龍，兩人便一同住酒店，各自攜女伴上房，創作高峯期，一半稿費給妻子作家用，一半自己喝酒嫖妓，曾跟他發生過關係的女人不計其數，更曾因與一台灣女子牽纏數載而傷盡妻子心。<br> 倪震自言偷食事件暴露其「結構上有中年危機」，要尋求專業心理輔導調整不忠基因，倪匡當年縱情聲色一樣其來有自：「當時生活好糜爛，自覺要反抗社會規範，越狂放越高級，可能係精神勝利啦，我都唔明白自己。一放縱就失控，變成病態。」</p><p>娛樂資料庫：倪匡豪語堅過倪震</p><p>倪匡妙筆生花，平日也滿口豪語。倪匡年輕時玩過瘋過，如今看化生死，說得更狂更放，比兒子倪震「孔雀開屏」的狂妄之言，精采得多。<br> <br> 「我唔明跳崖有幾快樂，但馬上風一定開心。」<br> <br> 「我估自己最終會上天堂，因為我信神；但天堂有乜好玩呢？我啲老友都喺地獄！」<br> <br> 「我呢個年紀，點止夕陽無限好？太陽直頭落咗山啦。」<br> <br> 「個女失戀走返嚟悶悶不樂，我話你坐喺度做乜？梗係出去蒲，媾仔啦！」<br> <br> 「舒淇身材一流，我儲咗大量舒淇裸照同VCD，咁均勻點解唔畀人睇？??家女仔瘦到得棚骨，核突到吖！」<br> <br> 「我同日本人唔熟㗎，同AV女星就好熟！」<br> <br> 資料來源：《蘋果》資料</p></body></html>