<html><header><meta charset="utf-8"><title>轆Book：街頭智慧　$50禦寒三寶</title></header><body><h1>轆Book：街頭智慧　$50禦寒三寶</h1><p>日頭明明好和暖，一收太陽，大鑊，寒風猛吹，我一邊揸住架綿羊喺高速公路行，一邊諗起《阿郎的故事》最後一幕，不過周潤發流嘅係血，我流到頭盔風擋都係嘅，係鼻涕。<br>遇到突然凍冰冰，利用街頭智慧，唔使喺地下寫公式，心算計到50蚊唔使，就搞掂一套禦寒裝備。<br><br>記者：嘴嚼爺<br>攝影：陳陶鈞<br>Model：Fion</p><p>保鮮紙包腳口罩遮下巴</p><p>睇大相，唔好以為ModelFion扮護士同你做全身檢查咁過癮，其實Fion只係介紹膠手套、口罩同保鮮紙呢三件應急禦寒法寶。戴住對真皮手套，揸完車都凍到手震震，戴對醫生護士用嘅膠手套喺皮手套裏頭，滴風不漏幫到手；口罩，用開面頭盔唔使教啦，戴上口罩唔使硬食寒風擋得幾多得幾多，如果用大頭佛，都有用，戴喺下巴位置，啲風完全吹唔到上面，掂；最後，保鮮紙，唔係叫你包喺外面咁鬼肉酸，如果你着長褲，可以包喺褲入面小腿位置，當然，唔嫌煩嘅話你包全身都得，仲可以順便減肥，不過小心生熱痱。<br> 全部大間便利店、藥房都有得賣，而且加加埋埋都唔使$50，突然寒風襲港溫度驟降都可以頂住個檔口，唔使掛住屋企件黑皮褸。</p><p>最新行政羊蘋果價平三千</p><p>唔只天氣，近排吹到行嘅係經濟寒冬，亞林電單車同羊迷同步過冬，拎住份《蘋果》買08年新款行政羊仔Scarabeo250ie，即平$3,000畀你（只限5部），慳番買多件衫打多幾次邊爐都仲得，個心仲冇咁寒㖭。介紹吓架車先，點解叫行政羊，因為OL、西裝友最啱使，座椅底空間除咗夠放頭盔之外，仲可以放到A3尺寸公事包，甚麼電腦Notebook都放得落，而且遙控防盜更有埋開啓座艙功能，唔使下下用車匙，更加方便。<br> 至於性能，244c.c.引擎有21.2ps馬力，電子燃油噴注系統更加慳油好力，以羊嚟講算交足功課喇。</p><p>禦寒1寶　手套</p><p>醫生護士用嘅手套勝在夠薄又唔透風，有好強保暖功能。</p><p>禦寒2寶　保鮮紙</p><p>保鮮紙又係唔透風，包喺褲管內就唔多覺眼啦。</p><p>禦寒3寶　口罩</p><p>戴開面頭盔嘅羊人戴番個口罩暖好多，女仔更加唔使黐晒沙塵喺唇膏度。</p><p>Profile</p><p>引擎：244c.c.水冷四衝單汽缸<br> 最大馬力：21.2ps/8,500rpm<br> 最大扭力：1.94kgm/6,500rpm<br> 傳動：CVT無段變速，自動波<br> 查詢：亞林電單車（23850181）</p></body></html>