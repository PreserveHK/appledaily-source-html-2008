<html><header><meta charset="utf-8"><title>轆Book：08壓軸　淑女駕得出</title></header><body><h1>轆Book：08壓軸　淑女駕得出</h1><p>明明手拖一個，但男人硬係鍾意周圍昅靚女，尤其今日呢位久別重逢嘅Fairlady，帶出古典美之餘又充滿時尚美感；放心，體重為歷代最輕，唔會因年紀大而變得臃腫，332匹馬力更係青出於藍，淑女絕不因歷史悠久而變成過氣熟女，用Vivian周嚟比喻就最貼切，當然，打死都唔賣畀偽震。<br><br>記者：梁美甜<br>攝影：陳陶鈞<br>Model：PhoebeDreamy&amp;Matthew@StageModels</p><p>Nissan一年一部辣跑代表作，07有震驚歐美嘅GT-R，新一代FairladyZ趕得上08年尾班車，成為08壓軸代表。作為Z系第六代新車嘅370Z，外形比上一代350Z收身得多，無論軸距、車長、車高及體重都縮減，惟車寬反而增加，尤其係輪拱較之前大得多，令新車更具靈活性及穩定性。<br> 用上大量輕量化材質，令車重較之前輕40kg有多，成部車整體亦縮細唔少，加上仿240Z嘅Fastback長斜車頂輪廓，猶如一部體形相若嘅波子911，廠方針對車身結構加以強化，令車身抗扭曲性亦增加30%，操控性亦得以大大提升。<br> 新車採用全新3.7公升V6VVEL可變活閥正時引擎，副偈同G37一樣，但經調校後令性能提升至332匹，線條靚咗輕咗、性能加強，難怪連揸過GT-R嘅車行Sales，都話370Z靈活好玩得多！比埋價錢仲覺得好抵㖭，之不過，一部話晒係Super街跑戰神，改裝潛能強，另一部係旨在日用運動感街車，狂野與優雅，氣質始終唔同。&#13;</p><p>全球首創棍波唔死火</p><p>由CARPRO引入嘅全港首部370Z，屬齊料頂級ST版，內櫳設備齊更用上高級BOSE音響系統，外觀上最大分別係用咗Ray's生產嘅鍛造化19吋大胎軨及大Brake碟，3.7公升V6引擎搭配DRM七前速自動波連軚環加減撥片，配備AdaptiveShiftControl，令轉波時間縮短0.5秒，轉波快，行車更爽！據代理指出，新一代370Z仍然有棍波版，六速手動波箱更加入全球首創「SynchroRevMatchMode」，拖波時會自行補油，唔使做Heel&amp;Toe都已經自動提升引擎轉速，P牌棍仔都唔會再死火又或跑馬仔，怪不得連代理Sales哥哥都話：儍仔都變超人！正面啲睇，對新手而言唔再有十字路口死火超𤓓爆場面發生囉！</p><p>370Z規格表</p><p>引擎：3.696c.c.V6<br> 馬力：332bhp/7,000rpm<br> 扭力：37.0kgm/5,200rpm<br> 傳動：七前速加減波，後驅<br> 尺碼：4,244×1,844×1,316mm<br> 軸距：2,550mm<br> 重量：1,506kg<br> 查詢：CARPRO（21111103）</p></body></html>