<html><header><meta charset="utf-8"><title>請滙豐快集資 - 左丁山</title></header><body><h1>請滙豐快集資 - 左丁山</h1><p>滙豐銀行股價跌完又跌，跌到大家心慌慌，左丁山固然持有滙豐股票，歷久不賣，從來不收現金股息，只收股票，諗住一路累積至退休冇嘢做為止。問吓身邊朋友，幾乎百分之九十都係咁樣持有滙豐，又知道所有慈善基金、大學基金、獎學金基金、退休金、強積金等等，盡皆擁有滙豐股票。但滙豐最近畀大行唱淡，股價跌完又跌，險守七十元關口，確實令全港市民閉翳，據分析W講，已有滙豐ELN以六十六元為接貨價，即係發行銀行賭滙豐跌至六十六元，問你驚未。<br> 滙控之搞成咁，不能再賴次按，因為滙控係全球第一間銀行為次按發盈警嘅，一年前已發現問題，冇理由至今未曾清除毒瘤㗎。但滙豐之英國及中東保險主管最近在倫敦JumeirahCarltonTower房間衣櫃用皮帶吊頸身亡，且全身赤裸，內情耐人尋味，於是有人猜測與滙豐保險業務有關。呢位自殺仁兄ChristenSchnor係丹麥人，軍校畢業，丹麥後備軍中校，性格堅強，以前係瑞士Winterthur董事，曾在香港工作。保險Ｋ以前跟過佢，聽到佢自殺新聞之後，大為震驚，佢話Ｓ先生從來享受慣，搭飛機一定坐頭等，有兩位高層人士陪佢出差，負責睇黑莓與打點繁瑣事務（例如check-in），佢點解會自殺呢？保險Ｋ猜測不會與個人財務有關，而係事業與面子！</p><p>賓架Ｋ亦曾與Ｓ先生有一面之緣，佢話滙豐今時今日，已經失咗「必勝光環」，不如趁機大舉集資，一於發行新股，搵夠錢嚟充實資本基礎。賓架Ｋ話：「如果我係葛霖，一定咁做，滙豐素無集資傳統，為投資者尊重，但今時唔同往日，滙豐嘅主要對手已經國有化，由國家支持，各大銀行又紛紛集資，滙豐傳統面子固然得來不易，但未來競爭力更加重要，快啲宣佈集資，股價前景反而更明朗！」賓架Ｋ所言未必無理，左丁山諗咗一陣，問佢恒生會唔會集資，賓架Ｋ話：「相信唔會啩，恒生素來只識益股東，唔會害股東嘅！」諗真啲，恒生嘅大股東就係滙豐，呢個時候，恒生點會伸手問滙豐要錢呀？派多啲股息先至係乖仔吖嘛！</p></body></html>