<html><header><meta charset="utf-8"><title>中環在線：畢菲特預言幾時都啱用 - 李華華</title></header><body><h1>中環在線：畢菲特預言幾時都啱用 - 李華華</h1><p>2008年步入尾聲，總係有好多年度回顧或者09年預測，美國CNBC.com睇番07年股神畢菲特點睇08年股市同經濟時，發現股神所謂嘅08年預測，原來係唔受時間規限。雖然08年股市歷盡滄桑，但畢菲特都認為，衰退會創造新機遇，大家唔使睇得太淡。<br> </p><p>唔識止賺得個桔</p><p>股神8個不死預言貫徹佢嘅投資格言，好似股市永遠都唔會抵買，同埋投資者誤以為股價下跌係壞事等。華華就認為，股神話美好嘅幻覺會令投資者錯失離場機會呢一點，最有參考價值，畢菲特用灰姑娘比喻投資者，認為股價勁升就好似灰姑娘參加舞會，連灰姑娘都知道凌晨12點前要離場，但投資者就往往賴死唔走，當時間一到，南瓜車同玻璃鞋通通打回原形，得番個南瓜同幾隻老鼠。<br> 諗番起科網泡沫爆破，畢菲特講過從歷史上可以睇到，投資者永遠都唔識喺歷史吸取教訓。不過，畢菲特另外幾個不死預言都可以勉勵投資者。佢話喺資本主義社會，衰退無可避免，我哋更應該喺過去幾次衰退中，學習點應付𠵱家同未來嘅衰退，股神仲對CNBC個記者講，佢咁後生，有生之年起碼要經歷多六至七次經濟衰退。&#13;</p><p>股神的永恒真理</p><p>‧永遠唔能夠避開衰退<br> ‧從歷次衰退中學習，應付現時及未來將會出現的衰退<br> ‧衰退創造機會<br> ‧股市永遠都唔會抵買<br> ‧市場總係錯誤<br> ‧投資者錯誤地認為股價下跌係壞事<br> ‧美好嘅幻覺，會令投資者錯失離場機會<br> ‧巨變之後將展現更迷人嘅盛宴<br> <br> 李華華<br> mailto:LiWaWa@AppleDaily.com</p></body></html>