<html><header><meta charset="utf-8"><title>「魚柳變了就不是魚柳包」<br>馮仁昭四圍超：黎明爆金句捍衞髮型 - 馮仁昭</title></header><body><h1>「魚柳變了就不是魚柳包」<br>馮仁昭四圍超：黎明爆金句捍衞髮型 - 馮仁昭</h1><p>近日忙於宣傳新戲《梅蘭芳》嘅黎明（Leon）日前喺杭州舉行演唱會，已經有一段時間未有返內地開騷嘅Leon心情都相當雀躍，唔怪得佢喺記者會上又再度發揮佢金句王嘅本色，搞㷫成個記者會。<br> 當日Leon喺記者會俾個司儀問到佢個三七分界髮型十年如一日，好似冇乜變過，Leon聽到即刻攞起支咪，以金句回應話：「其實當年我去英國讀書時已經是這樣，這個是我的習慣，如果魚柳包裏面的魚柳變了就不是魚柳包，我變和髮型變是兩回事，不過我個人都是希望不變，除非真的很需要。」唔知內地傳媒聽唔聽慣Leon嘅金句呢？</p><p>Fans冒寒等偶像</p><p>之前大會搞咗個「尋找杭州章子怡」嘅活動，一直話得獎者可以同Leon喺演唱會度合唱，但Leon喺記者會話係一場誤會，不過得獎者都可以同Leon合照，總算唔係空手而回啦！而演唱會就喺當地嘅黃龍體育館舉行，雖然當晚氣溫只得三度兼落住微雨，但係唔少fans居然冒寒喺場館必經之路等Leon架車經過，即使只係望到架車都心滿意足，內地嘅fans真係好熱情。<br> 今次演唱會最貴嘅飛成3,000幾蚊，最平都要成200蚊，不過依然全場爆滿，Leon仲搵咗應昌佑做嘉賓，而Leon喺演唱會度仲着到花花碌碌，同平日官仔骨骨嘅佢好唔同，令人眼前一亮！&#13;</p></body></html>