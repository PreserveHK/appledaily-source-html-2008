<html><header><meta charset="utf-8"><title>金手指：分析員主導市點炒 - 孫柏文</title></header><body><h1>金手指：分析員主導市點炒 - 孫柏文</h1><p>近排，唔知大家有冇好似孫柏文一樣，突然感覺到啲投資銀行股票分析員影響力，好似多咗好多。未爆發次按帶來嘅金融風暴之前，啲分析員出報告，改吓啲評級、郁吓啲目標價，啲股價升跌有限。而大家亦會覺得，啲分析員喺報告裏面寫嘅嘢，有「亞媽係女人」之嫌。<br> 不過，自從舊年8月爆發金融風暴之後，啲分析員喺冇新聞、新消息嘅情況之下出報告，都可以令股價勁郁。點解呢？例如前晚喺花旗國，雷曼兄弟有個分析員行出嚟話：「其實有條已經存在咗好耐嘅會計條例，如果兩大按揭信貸機構FreddieMac同FannieMae唔想牴觸，就要集資好鬼多百億元。」</p><p>報告左右股價升跌</p><p>講真，花旗國樓價下跌就全世界都知。嗰兩間F字頭按揭信貸機構，做50倍槓桿，即係用2蚊資本，再借98蚊，做100蚊生意，呢個現實，就連我哋《蘋果日報》喺2年前都講過。咁點解雷曼兄弟只係重複舊話，居然可以令佢哋嘅股價一日之內跌17%？<br> 無需要講到咁遠，睇番我哋特區。以前，當啲比我後生嘅人問我：「我想做分析員，有冇入門貼士？」我經常答：「做分析員工作其中最重要嘅一環，係要喺上市公司出業績前，能夠推算到公司業績。而如果想試吓，入門第一間分析嘅公司，就可以揀港交所（388）。試問有邊間上市公司，會每日好準時咁喺4點幾鐘，公佈當日嘅生意額？」<br> 不過就算好似港交所咁嘅絕對高透明度公司，呢排都可以喺冇新聞情況之下，被分析員報告移動。點解呢？唔好同我話佢哋對港交所嘅分析特別有建樹，咪又係嗰四個字「成交額跌」。</p><p>如九十年代科網泡沫</p><p>其實如果要我估，情況可能返去90年代尾，花旗國股市。當年dotcom泡沫，好多新科技同埋新嘅營商模式出現，你可能喺雜誌或報紙見過，雖然講到好勁，不過你冇買嗰間公司嘅股票。但有分析員一講，就有權威肯定咗之前已經知嘅嘢。<br> 咁嘅市，最難炒。因為如果新聞主導，大家可以同時間作反應。不過如果分析員主導，你又係咪佢肚裏面條蟲？知道佢又會舊話重提？<br> 網誌： http://phatdat.blogspot.com </p></body></html>