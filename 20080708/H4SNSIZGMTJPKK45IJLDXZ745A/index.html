<html><header><meta charset="utf-8"><title>阿嬌淪為大茄　好姊妹求情<br>阿Sa：畀機會我哋 - 馮仁昭</title></header><body><h1>阿嬌淪為大茄　好姊妹求情<br>阿Sa：畀機會我哋 - 馮仁昭</h1><p>鍾欣桐（阿嬌）受淫照風暴影響而拖累拍檔蔡卓妍（阿Sa），雙妹嘜暫且分道揚鑣，在港星運跌谷底嘅阿嬌要去荷李活做大茄，阿Sa就繼續留港拼搏，噚日仲去尖沙嘴為《明愛暖萬心》記者會做宣傳，雖然佢仍力撐阿嬌，但言談間並冇否認阿嬌做大茄嘅消息。</p><p>寫字條賀華仔</p><p>近日有報道話阿嬌喺美國拍嗰部西片《W.》，分文不收飾演印度舞孃嘅大茄角色。對於呢件事，阿Sa只係語重心長咁話：「要去荷李活都要慢慢嚟，既然客串就唔應該用金錢多少嚟衡量，畀個機會我哋慢慢再嚟過啦。」提到阿嬌兩位緋聞男友陳冠希同麥浚龍同時推出熊貓Ｔ恤籌款，阿Sa話佢自己近日發燒冇行街，所以冇留意。另外講到劉德華榮升太平紳士，阿Sa笑言已經託人攞咗張字條給佢，寫住：「華仔紳士，恭喜你!」</p><p>吳君麗拉二胡</p><p>有份陪阿嬌去美國嘅師弟陳偉霆噚日同阿Sa同場現身，原來佢會同師姐鄭希怡（Yumiko）喺《明愛》中合演辣身舞，Yumiko話佢唔擔心走光，因為舞衣非常密實，反而係驚唔夠氣，所以密密跑步練氣。<br> 此外，粵劇名伶吳君麗、張敬軒、謝安琪同丘凱敏等噚日都有出席記者會，吳君麗透露喺節目中會首度公開拉二胡，又會同薛家燕合唱粵曲《幽溝》。其後大會安排眾人上台大合照，一班後輩都好尊敬長輩，刻意將中間位置讓畀君麗姐，冧到佢非常開心。</p></body></html>