<html><header><meta charset="utf-8"><title>機場管理大倒退 - 左丁山</title></header><body><h1>機場管理大倒退 - 左丁山</h1><p>肥仔K自東京回港一行，隔七日就返東京。佢與一班日本同學好識得買便宜機票，知道一啲專做學生生意嘅旅行社有辦法出到平機票，但係訂票之後，要在出發前三日，先知道坐邊一間航空公司及邊一班機。譬如肥仔K在六月中訂票，六月二十七日回港，到咗六月二十四日，才收到旅行社電郵通知佢六月二十七日晚上乘西北航空去香港，回程嘅班機在香港時間早上八時許。換言之，就係晚機返香港，早機去東京。你知啦，趕早上八時飛機，朝早五點幾就要起床，幾辛苦㗎，不過年青人就OK啦。機票有幾貴呢？盛惠一千五百港元左右（從日圓折算），來回喎，抵到爛，但係肥仔K睇真啲，須再付燃油附加費一千五百元。<br> 肥仔K晨早摸到機場，睡眼未消，跟住畀西北地勤職員話佢冇回港機票，可能被日本觀光局拒絕入境，要佢拿出信用卡仄吓，講明如果肥仔K入唔到境嘅話，要坐飛機返香港，故此要有信用卡傍身。肥仔K為之氣結，但要趕時間，唔得閒辯駁，匆匆趕往入閘。點知離境大堂南區在入禁區前，打晒蛇餅。以前乘客過咗移民關卡之後，先至驗手提行李。不知何時開始，X光機擺在禁區外，乘客手提行李須檢驗後先至可以入禁區。<br> 機場最識做生意，幾乎每一呎都租畀商舖，行人空間不多，一下子將啲X光行李檢查機擺放在離境大堂，當然人為製造樽頸，秩序混亂。香港機場管理素來一流，屢獲世界第一機場美譽，何解突然之間，機場管理大倒退，自製混亂？以往保安檢查方法行之有效吖，從未出過亂子啫。保安人員對肥仔K等乘客話機管局會動用十五億元改進機場安檢，如果用十五億元嚟消減離境大堂空間嘅話，簡直係笑話，起碼好多香港人都唔知道有呢一回事先。機場在暴雨期間漏水可以講係天災，市民不忍深責，笑吓就算，但係動用十五億元做啲乜嘢工程呀，唔該交代吓。當日有幾位航空公司地勤人員實地觀察新嘅手提行李如何檢查，低呼「呢次大鑊！」事實上，如此安排，對香港市民極不公平。以前用身份證首先輕鬆過關，可以行先啲，行快啲做行李檢查。現在就同外國人一齊排長龍，你話幾唔抵呢！</p><p>肥仔K煩咗一輪，既眼瞓且肚餓，上到飛機，一睡直達東京，入境時講幾句日文就輕鬆入境，邊度有西北職員所講嘅阻滯吖。</p></body></html>