<html><header><meta charset="utf-8"><title>高達Live!戰　㗎仔邊打邊唱</title></header><body><h1>高達Live!戰　㗎仔邊打邊唱</h1><p>Gundam遊戲喺唔少遊戲平台出到爛，但估唔到《MobileSuitGundam-Operation:Troy》竟然係Xbox360處女首航！NAMCOBANDAI出品，未出前好多人都估係二線嘢，點知一出街Live!網上反應極好評，中日混戰打到天昏地暗，人人玩到阿寶馬莎上身，銷量已拍住一線尾大作《NinjaGarden2》！<br><br>記者：朱崇德</p><p>機體操控　勁抄《戰絆》</p><p>元祖高達一年戰爭熱潮，由舊年180°半球視景嘅街機《戰場之絆》帶起，《MSGOT》今次同以元祖高達配08小隊機體作題材，捉緊高達迷玩家心態。遊戲以第一身射擊Crossover駕駛機動戰士進行，最能體會箇中玩法係單人模式（5項任務上20個Missions）。玩家先選自護或聯邦任何一邊陣營，起初以一名步兵身份滲入敵陣，擁步槍、反坦克火箭筒或狙擊槍等預設武備；但隨戰事規模擴大，經典機動戰士如渣古、陸戰型吉姆、大魔甚或雷射大炮等亦會陸續登場。<br> MS操控第一個感覺，無論跳躍、多方向Boost滑行、返機地回復彈數及維修機體等，好明顯係《戰絆》系統的傳承。初玩心得係聯邦機體初段較強，玩家較易熟習系統及打爆機；但如果有大志玩家要同日本仔喺Live!網戰爭一日之長，自護模式絕對係你苦練武功嘅前哨戰！</p><p>港日網戰　鬥Camp鬥狗</p><p>講到遊戲最精髓之處，就不得不提駁Live!嘅網上10人對戰模式。暫時《MSGOT》主要在亞洲區發售，雖然推出唔夠一個星期，但網戰已經非常好笑。據探子回報，日本Gamer較喜歡扮自護軍，個個打親都當自己馬莎上身，邊打邊唱高達主題曲、戰死仲要大叫「自護公國萬歲！」，真係唔識打都要上去笑吓！香港Gamer一向蠱惑招多，重生點玩Camper，一出即殺！最勁係發現出游擊戰殺MS方法，原來遊戲有古怪設定係MS武器冇爆風，而戰場所有建築物又打唔爛，所以成日以反坦克炮地面部隊，仲話基本三炮打得死一隻MS，好過去搶！雖然遊戲平衡有商榷處，但Online遊戲係要有呢種口舌之爭先打得鬼馬過癮！</p><p>《MobileSuitGundam-Operation:Troy》</p><p>開發：DimpsCorporation<br> 發行：NAMCOBANDAIGamesInc.<br> 遊戲類型：動作<br> 主機：Xbox360<br> 價錢：$299&#13;</p><p>查詢：i-Gamer（27253338）<br> 地址：深水埗福華街161-175號福仁商場地下G16及G20號舖</p></body></html>