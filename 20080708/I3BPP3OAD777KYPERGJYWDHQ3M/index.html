<html><header><meta charset="utf-8"><title>德國實試全新保時捷911　一指車神</title></header><body><h1>德國實試全新保時捷911　一指車神</h1><p>近年雙離合器跑車好鬼Hit，查實追源溯始Porsche至係第一家；保時捷剛喺德國搞咗個全新911發佈會，新一代配備DFI技術、新研發嘅PDK波箱同埋多種高科技設備，喺德國感受過911再次蛻變嘅威力，最正係SportPlus掣，㩒一下成架車變成超跑設定，彈射兼高轉猛飆而出！<br><br>記者、攝影：梁美甜<br>鳴謝：Jebsen&amp;Co.MotorsLtd-PorscheCentreHK</p><p>雙Clutch載譽歸來</p><p>保時捷全新911車系一門四傑，分別有Carrera、CarreraS兩大核心，再各細分Coupe同Cabriolet共四款，全都以後驅再搭載全新3.6及3.8公升水平對向引擎，最精采係新嘅七前速半自動波箱配雙離合器PDK，以取代TiptronicS波箱，轉波時間又再大幅縮短，自動波變得更有作為，Boxer偈亦係首次用於波子RoadCar之上。<br> 新科技令加速超快，馬力輸出較之前3.8公升嘅355匹提升咗20匹，而今日試揸呢架3.6公升，亦達345匹，已屬超跑級別，而且要掌控呢股慓悍，都只係㩒一下中控台下方嘅「SportPlus」掣咋！<br> 若加埋選配嘅SportChoronoPackagePlus，便可試到最新嘅LaunchControl起步控制系統；系統先將懸掛調至最硬，踩住Brake再踩油門，當轉數飆至6,000rpm時放開Brake，即時以過百km/h飆出去，而且上到5波都Keep住6,000rpm，簡直可用彈射嚟形容！</p><p>狂野山城</p><p>當日試駕3.6公升火紅911CarreraCabriolet同埋米白色3.6公升Coupe，車身配備波子嘅通訊管理系統PCM3同埋6.5吋彩芒，集所有音響視訊於一身，大會更事前於NetvigationSystem入面輸入咗試車路線，全程大約200公里。由位於Stuttgart總部約1小時車程嘅酒店出發，駛入市區再跑上高速，走入迂迴曲折嘅山川及小鎮，沿途多部911都係飆住去，仲要開晒新式LED頭尾燈，遠望呢條火龍勁有氣勢！<br> 新車一如以往低地台，於軚環新增上下按鈕取代加減撥片，一隻手指已可快速轉波，稍為適應之後會發現新式較以往快而方便，新波箱亦令轉波更快更柔順，加速反應快兼舒服，就算飆到170公里，轉數都只係維持於3,000轉左右，勁！由於試駕嘅係Cabriolet，開得快時內櫳相對於Coupe嚟講嘈得多，真係好想打開個篷聽風聲算數。雖然軟篷可於時速50公里以下隨時開合，但除非入小鎮或塞車，否則畀着你揸部貨Van行高速都唔只70公里喇，更何況係部超級波子！</p><p>規格</p><p>引擎：3,614c.c.水平對向6汽缸<br> 馬力：345hp/6,500rpm　扭力：390Nm/4,400rpm<br> 傳動：七前速PDK雙離合器連軚環加減波，後驅<br> 極速：287km/h<br> 查詢：PorscheCentreHK（29262911）</p><p>明日預告：</p><p>嘆過911新系入面嘅科技同設備，聽日轉玩埋保時捷其他車種，仲大玩OnRoad同OffRoad，敬請繼續留意聽日嘅《Car通》喇。</p></body></html>