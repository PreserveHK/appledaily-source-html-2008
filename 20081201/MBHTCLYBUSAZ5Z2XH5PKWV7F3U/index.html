<html><header><meta charset="utf-8"><title>美國法律惡 - 左丁山</title></header><body><h1>美國法律惡 - 左丁山</h1><p>泰國賓架W來港參加銀行董事會會議，開完會因曼谷機場大亂，返唔到去，於是周圍拜訪老友，特別係講吓經濟效能及雷曼風波，加強了解。雷曼事件越來越複雜，美國破產保護法例嘅精神與英國法律唔同，因信託人係滙豐（美國），受美國法律管束，一定唔會聽從香港，而係順從美國法庭命令，即係話，雷曼迷你債之抵押品（CDS與CDO）應屬美國清盤人所有，與其他雷曼資產放入一條總數（generalpool）度，由所有雷曼債權人攤分，攤分過程會十分長，有排搞。英國雷曼清盤人畢馬威對《金融時報》（十一月二十八日）講，雷曼資產分佈之複雜，前所未見，需要好多時間先至清理得掂。據講，大批會計師律師已在英國金絲雀碼頭「紮營」，日夜工作，到目前為止，法律與清盤費用已達二千萬美元，而且日日增加。呢筆錢邊個支付？當然係由generalpool抽出嚟，債權人分少一啲啦！<br> 美國佬最惡，法庭出柯打，全世界有效，不遵守嘅銀行，美國法庭可以懲罰之，懲罰手法包括凍結該銀行嘅美國資產，係銀行都驚啦。香港特區政府有冇膽量與美國雷曼清盤人打官司呢？香港本地銀行聽香港的還是聽美國的？<br> 賓架P話一聽到呢啲問題，佢就頭痛，唯有按兵不動，睇政府如何決定。左丁山認為當初政府思量不周，冇諗清楚一切法律後果就逼銀行，釀成雷曼事件政治化，𠵱家搞到國際化，甚或外交問題，要由北京出面與美國交涉（如果特區政府去到盡嘅話），應係特區三位司長始料所不及。<br> 退休賓架C夫婦自上海來港，小住一個星期就去巴黎住個零月，如此退休生活，令人羨慕。佢當年在港享有expat待遇，由銀行交租住「世紀大廈」，堅決不買樓，只在溫哥華及巴黎買樓，佢話香港買一間可在外地買三間，香港豪宅實在物無所值，在港置業係嘥氣。退休後佢哋又到上海買一間，長居上海，生活費平好多，每年太太話喜歡在巴黎過聖誕有氣氛，於是回巴黎有屋可住。賓架C睇到賓架W與賓架P等今日營營役役，做到殘晒，退休金又唔見咗大半，不禁慶幸自己退休得早，可以生活優遊。&#13;</p></body></html>