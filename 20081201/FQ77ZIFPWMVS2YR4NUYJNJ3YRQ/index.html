<html><header><meta charset="utf-8"><title>求驗客手記：細哨炒12碼SoBad! - 求驗客</title></header><body><h1>求驗客手記：細哨炒12碼SoBad! - 求驗客</h1><p>AC米蘭作客不嬲靠晒巴西兵數糊，所以前晚作客巴勒莫，當卡卡停賽、柏圖踢唔夠三分一就傷出，唔使問阿貴都知靠晒朗拿甸奴（細哨）。殊不知喺0:0嘅時候，細哨好炒唔炒，死去炒球12碼，累球隊輸1:3，呢鋪真係成也細哨、敗也細哨。AC繼續做作客輸盤王，長追仲慘過買咗雷曼債券呀陰功！</p><p>累AC輸波孭晒鑊
</p><p>唔係講笑，計埋今場AC今季7場作客入7球，有6球嚟自「巴西3叉戟」，細哨獨佔3球，本來好威。今場上半場27分鐘，柏圖冒住受傷危機博到球12碼，諗住帶挈細哨一顯身手，可惜佢射向球門右下角被門將艾米利亞擋出，老貓燒鬚。巴勒莫唔使講士氣大振，由米高利、卡雲尼同森比斯奧各入一球領先3:0。<br> 到完場前7分鐘，細哨又有機會射12碼，呢次驚死射番左邊，點知又俾艾米利亞吼到路，好彩都叫有角度照入網。點都好，呢個功，補唔到上半場個過。佢投身意甲後首次造訪西西里就吃悶棍，sobad！<br> 好啦，AC衰埋呢場後落後國際米蘭6分跌落第3固然衰，最衰仲係累街坊。我求大俠借用澳彩數據，以亞洲讓球盤計7場作客意甲1贏盤6輸，再以4大聯賽前列球隊計，冇一隊作客盤路衰過AC，連德甲名牌衰波拜仁慕尼黑（3贏3輸1走盤）都行埋一邊，睇你仲敢唔敢追？<br> 好喇，AC今次輸畀西西里球隊巴勒莫，下場聯賽（嚟緊禮拜日）主場對另一支西西里球隊卡坦尼亞；卡軍教練辛格球員時代屬於國米系，同AC唔慌老友，真係揀錯時間同AC交手，做硬出氣袋，隨時黑狗偷食，白狗當災。</p></body></html>