<html><header><meta charset="utf-8"><title>搵食地圖：<br>深水埗地膽推介　一魚兩味</title></header><body><h1>搵食地圖：<br>深水埗地膽推介　一魚兩味</h1><p>深水埗雖然是一條舊街，但其實是個「食」力強勁的地區，例如劉森記竹昇雲吞麵、維記膶牛麵，還有強記、小菜王等大牌檔風味，早已街知巷聞，今次找來一位深水埗街坊地膽，介紹吓一啲「名店」以外的選擇。<br><br>記者：張一豪<br>攝影：梁細權、楊錦文</p><p>8蚊小食每枱一大碗</p><p>譚先生居深水埗超過25年，經常在區內用餐，對一帶食肆瞭如指掌，請教他搵食好去處，隨口都講到幾嘴：「信興1936年就開，早茶點心得，尤其糯米雞，我啲同事都成日搭單叫我買返去做早餐；晏晝福榮街金翠啲叉燒好正；下午茶欽州街榮發奶茶蛋撻都幾好；晚飯仲多選擇，有間開咗唔算好耐嘅德發小廚，乜都有得食，下午食茶記碟頭飯又得，夜晚炒兩味又得，仲有酒店水準嘅甜品。」採訪當日他又約了朋友來飯敍。<br> 德發本來在黃大仙竹園開店，因為租貴不得不另找地方，於是就搬來深水埗。當晚譚先生推介幾道他經常吃的菜：沙鯭兩食、大富大貴、啫啫粉腸煲、黃金蝦，甜品是香檳啫喱。未上菜，馮老闆建議先來一個餐牌沒有的「辣酒煮豬紅」。這個菜夠辣夠搶，豬紅爽滑入味不嚡口，但如酒香再濃啲更好，叫「辣汁煮豬紅」更貼切，原來只賣$8，怪不得每枱都有一大碗。</p><p>一條魚兩種質感</p><p>之後菜陸續來，「大富大貴」原來是蒸桂花魚，做法特別，先將桂花魚起肉，在骨腩上放雲耳、金針菜，再鋪上魚片去蒸。先吃上面魚片，肉嫩無骨啖啖肉，看出刀工不錯，入口有蒸魚風味，但因是養魚，魚味較淡，連下面金針雲耳吃，因為吸了魚汁和調過味，有口感，又增加魚的鮮味。另一味「沙鯭兩食」很有心思，一條大沙鯭，起肉做咕嚕魚，酸甜開胃啖啖肉，骨腩就做椒鹽，香口合下酒。這個菜集開胃與惹味一身。好多地方做「黃金蝦」，先油炸令蝦殼香脆，再混合炒香的鹹蛋黃沙，但炸到又亁又油，我吃半隻都受不了；這裏蝦殼拉油的火候控制得宜，炸出來較鬆化，蛋黃亦不太油，我竟吃到兩隻，是奇迹。</p><p>大富大貴$148</p><p>桂花魚起肉，鋪在放了金針雲耳的骨腩上蒸，表面有清蒸的鮮，下面又有古法蒸的風味。</p><p>沙鯭兩食$128</p><p>一條大沙鯭，有兩種食法，有酸甜有香口，下飯送酒都得。</p><p>辣酒煮豬紅$8</p><p>酒味可以再濃一點，做前菜不錯，賣這個價錢，就是很多街邊檔都做不到。</p><p>黃金蝦$88</p><p>蝦不太大隻，但蝦殼拉油很鬆化，加上一層蛋黃，不會太「漏」。</p><p>食客話<br>張先生</p><p>「呢度啲餸都幾好，有時我都會同老婆嚟，佢最鍾意食埋甜品。」</p><p>Danny</p><p>「個沙鯭兩食幾好，兩種味送飯都好夾，大人細路都啱食。」</p><p>德發小廚（27777812）<br> 地址：深水埗基隆街365號地下</p><p>地膽其他推介<br>入味亁身豆豉雞</p><p>譚生另外推介萬發的「羅定豆豉雞」，老闆都話佢識食，自從很多做這個菜的，不是雞無雞味，就是吃雞肉亁，令我很久沒再叫這個菜，原來這裏用鮮雞做，落單後才醃味，放到一邊再做幾個菜之後，才開始製作，這樣就不會因為醃得太久，令雞肉水份流失變亁，再泡油至八、九成熟，再爆香豆豉等料頭，將雞肉焗熟，熱騰騰吃時外脆內嫩，很入味，最好是碟底不掛油，完全不膩，連豆豉都想吃埋送飯。</p><p>萬發海鮮菜館（23866118）<br> 地址：深水埗九江街150-152號地下</p><p>惹味牛柳粒</p><p>牛肉無論跟生蒜或熟蒜都是天仙配，夠牛肉味的安格斯牛，爆香後，再以美極鮮醬油吊出鮮味，再加上金銀蒜去托起牛肉味，可以想像這是道相當惹味的菜。由大牌檔做到入舖的增輝廚藝，就有這道招牌菜，一晚起碼賣三、四十碟。但當晚叫一碟，味道是不錯，但火路就老一點，令牛肉有點韌，如果做到七成熟，口感及肉味會更好。</p><p>增輝藝廚（27788103）<br> 地址：深水埗石硤尾街31-33號福華街口</p></body></html>