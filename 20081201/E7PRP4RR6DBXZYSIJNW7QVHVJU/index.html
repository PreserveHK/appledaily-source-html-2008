<html><header><meta charset="utf-8"><title>中環在線：花旗出事魯賓唔認賬 - 李華華</title></header><body><h1>中環在線：花旗出事魯賓唔認賬 - 李華華</h1><p>美國前財長、現任花旗銀行董事兼高級顧問魯賓，俾人話係花旗瀕臨倒閉嘅始作俑者，佢上個禮拜五接受《華爾街日報》訪問時，話唔應該入晒佢數，咁太唔公平。佢話花旗陷入困境，係因為金融體系不穩，唔係佢個人過失，而係銀行低估風險、樓市泡沫同評級機構濫發AAA，大家都有責任。簡單啲講，佢想話呢個係社會嘅錯，唔好入晒佢數。</p><p>舊年拒收花紅</p><p>不過，唔好以為魯賓冇腰骨噃，佢自99年起收花旗大概8.9億港銀薪金，仲未計股權，但佢舊年拒收花旗嘅花紅，認為應該花喺其他地方。<br> 佢喺訪問中又承認，04至05年間曾參與董事會嘅決定，令到花旗大增高風險投資，但佢當時有警告投資者風險可能過高，又認為如果花旗嘅管理層恰當營運業務，銀行可以減少損失。呢句說話，好似喺香港嘅財金官員口中聽過呀呵！</p></body></html>