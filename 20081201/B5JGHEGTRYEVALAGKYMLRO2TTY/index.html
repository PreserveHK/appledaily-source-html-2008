<html><header><meta charset="utf-8"><title>何處覓心安 - 左丁山</title></header><body><h1>何處覓心安 - 左丁山</h1><p>金融海嘯屠殺中產階級，凡有股票、外幣存款者，莫不蒙受大損失，重則九成，輕則三四成，今年退休嘅，十分無奈，未退休嘅，冇晒心機。雖則話大富豪、富翁階層亦受重創，但佢哋底子厚，唔見幾十億或唔見幾千萬，仍然剩番幾十億以至幾百億或者幾千萬，即使痛在心頭，不傷脾胃。中產就杰咯，中小企老闆或者高級打工仔，冇咗份工嘅話，點算，回歸十年，中產受重傷兩次，唯有仰天長嘆。<br> 心中有結，問上天對我如此不公，哀自己何解不懂及早沽空，諗得多，精神未免憂鬱。啱啱左丁山收咗一份傳真，係介紹解鬱講座嘅，不如與大家分享，如有時間，大可到場一聽。<br> 係佛教刊物《溫暖人間》與香港理工大學佛學會特別舉辦嘅免費講座，十二月七日（星期日）晚上七時四十五分至九時四十五分舉行，地點係理工大學賽馬會綜藝館，取票查詢電話：28341776。<br> 既然係《溫暖人間》舉辦，當然係以佛學心態看金融海嘯，請來一位衍空法師指點「何處覓心安」。「衍空」，講吓笑就係衍生工具四大皆空，「衍即是空」，「空即是衍」，凡掂親衍生工具者，荷包空完又空！請衍空法師有怪莫怪。<br> 原來衍空法師未出家前，繼承父業經營證券業，經歷八七股災，九○年看破紅塵，皈依我佛，近兩年協助「進念二十面體」以現代藝術演繹《華嚴經》，得到不少讚譽。受金融海嘯、裁員影響而心緒不寧嘅朋友，最宜定一定心，聽吓法師講何處覓心安。<br> 其實聖雅各福群會亦曾在十一月二十八日請來「東瀛遊」老闆禤國全及其他人士講談「老闆打工仔如何共渡難關」。講者之中有兩位學歷唔好嘅年青人，透過艱苦學習，發憤自強，成為受企業重視嘅人才資產。一個講座以積極入世態度，教人排除困艱，艱苦我奮進，不畏金融海嘯，一個以出世憫哀，教人視錢財身外物，如有「人之尊、心之靈」，何怕「手空空，無一物」。金融海嘯滾滾而來，吾豈懼哉！</p></body></html>