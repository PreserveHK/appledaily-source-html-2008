<html><header><meta charset="utf-8"><title>轆Book：<br>7速PDK搭SportPlus　彈射波子</title></header><body><h1>轆Book：<br>7速PDK搭SportPlus　彈射波子</h1><p>早四個月前，已喺德國實地試過波子911CarreraS嘅改款新版，對其彈射起步嘅SportPlus掣念念不忘，終於俾我喺香港重遇呢架一指車神，發覺唔止SportPlus好玩，7速PDK波箱原來都好啱香港揸法，最正係落足20萬嘅豪華Option，真係揸同坐都咁享受。<br><br>記者：梁美甜<br>攝影：楊錦文</p><p>香港一樣啱玩PDK</p><p>今日試嘅911CarreraS，屬09版雙門Coupe，雖然之前喺德國試揸過Cabriolet開篷版，不過呢架硬頂版一樣咁有睇頭，事關單單玩7前速PDK波箱，足以令我神魂顛倒。極速300km/h喺香港好難試得盡，不過單單感受嗰385匹起步、加速爆炸力，已經明白911CarreraS值錢喺邊，成3,800cc推動輕身嘅雙門跑車，應付裕餘；搵條直路試埋SportPlus模式，一㩒掣避震變硬，跟番德國指導員教嘅方法：踩住Brake同油門，將轉數Hold住6,000rpm先放腳掣，「蓬」一聲彈射而出。將SportPlus模式封為一指車神，真係無改錯。<br> 當然，最重頭嘅7前速PDK波箱佔有好大功勞，雙離合設計令波段及加速上升得順暢自然，唔好話玩0-100km/h，就算日常喺香港路面行，一樣咁有作為，始終鬧市多燈位、直路又唔長，波段經常升升降降，自動波箱反應慢啲已經係另一番感受。手波版平5萬蚊，但PDK波箱實在太好玩喇，鍾意轉波大可用軚盤撥片，一樣咁好Feel，呢幾萬蚊基本上唔使慳。</p><p>20萬Option至豪享受</p><p>今次廠方提供架FullOption嘅版本我試，大可慢慢感受吓佢嘅豪氣。中控台導航系統親切易用，基本上㩒三下已Set到所需路線，搜尋位置亦好快，6"芒視野夠大，可視角度又高，坐喺前排左同右都睇得清清楚楚，唔似一般GPS咁易反光，最緊要係唔會成日「甩」，定位鎖得好緊，唔熟路信佢就啱㗎喇。<br> BOSE5.1環迴喇叭系統，聲靚定位準唔在講，女歌手高音夠清夠脆，連低頻鼓聲都好沉厚，有力得嚟唔會震親你，挨喺AdaptiveSportSeat上，心情輕鬆番晒。其他Option配備仲有三幅式多功能軚環、SportPlus控制、iPod接線免提電話卡槽等。坦白講，若我買得起163萬嘅佢，呢20萬Option一定唔會慳。</p><p>Porsche911CarreraSCoupe規格表：</p><p>引擎：	3,800cc水平對向偈<br> 馬力：	385hp/6,500rpm<br> 扭力：	283kW/4,400rpm<br> 傳動：	7前速PDK雙離合器加減波箱，後驅<br> 0-100km/h：4.3秒<br> 極速：	300km/h<br> 售價：	$1,682,000（PDK版）<br> 查詢：	PorscheCentreHK（29262911）</p></body></html>