<html><header><meta charset="utf-8"><title>狗仔隊出更<br>偉仔娶妻不忘孝順媽咪　嘉玲會奶奶雞啄唔斷</title></header><body><h1>狗仔隊出更<br>偉仔娶妻不忘孝順媽咪　嘉玲會奶奶雞啄唔斷</h1><p>梁朝偉前晚在跑馬地與媽咪、太太劉嘉玲及數名親友晚膳敍天倫，離開時嘉玲與奶奶有傾有講，再斟一輪才肯乘車離開，可見嘉玲婚後處理婆媳關係不俗，一向孝順的偉仔對兩個至愛女人和諧共處，一定安樂晒。</p><p>大劉劉鑾雄女友呂麗君日前發聲明，質疑甘比（陳凱韻）初生女兒父親的身份，全城嘩然。大劉前晚相約友人往銅鑼灣daDomenico意大利餐廳晚膳，剛巧同場還有賭王何鴻燊及梁朝偉媽咪。偉仔媽咪7時多抵達daDomenico，短留一會即登上偉仔名下的7人車，轉往跑馬地Amigo餐廳。</p><p>粉碎不和傳聞</p><p>原來偉仔媽咪是約了乖仔、媳婦劉嘉玲及數名親友撐枱腳敍天倫，眾人在餐廳用膳兩個多小時，晚上11時多，負責餐廳泊車服務的工作人員已分別將偉仔兩部座駕，包括偉仔媽咪之前乘坐的7人車，及另一部平治跑車駛至餐廳門外。<br> 其實嘉玲與偉仔不丹結婚後，一心一意做偉仔的賢內助，又戒絕夜蒲的生活習慣，準備為梁家添丁，用行動粉碎從前與奶奶不咬弦的傳聞。兩個生命中的至愛女人相處和睦，偉仔自然安樂晒。</p><p>偉仔負責結賬</p><p>偉仔媽咪與嘉玲先行步出，兩人繼續有傾有講，然後才逐一與同行的親友揮手道別，偉仔媽咪自行登上7人車，嘉玲則登上平治跑車的乘客位置等候。其後，剛結完賬的偉仔施施然步出餐廳，向泊車人員付上小費後，登上跑車與嘉玲返家。<br> 採訪、攝影：馬建華、娛樂突發組</p></body></html>