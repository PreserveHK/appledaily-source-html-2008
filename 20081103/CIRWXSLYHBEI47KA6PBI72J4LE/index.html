<html><header><meta charset="utf-8"><title>金手指：滙豐一日升數倍？ - 孫柏文</title></header><body><h1>金手指：滙豐一日升數倍？ - 孫柏文</h1><p>孫柏文喺花旗國時，曾經擁有過一架保時捷。雖然係架88年嘅924S，不過到我買嘅時候，已經係千禧年初。仲因為架車一路都係喺啲冬天要灑鹽嘅地方行走，所以到我手上時，真係生銹生到千瘡百孔。最後因為當年嘅924S，內裏機件係同大眾汽車嘅Audi一齊研發，所以經常被朋友問：「你架深圳的士Jetta點？」<br> 點都好，部車好爽。</p><p>保時捷撼贏淡友</p><p>不過，保時捷同大眾汽車多年嚟真係有好多轇轕。大眾汽車嘅甲蟲，就係保時捷先生幫大眾打工時設計。之後自立門戶設計出嚟嘅911，就係用同一理念，所以甲蟲同911嘅DNA出自同一個人。<br> 其實，今時今日關於保時捷嘅熱門問題，有兩個。第一條問題就係，啲洗腳唔抹腳、就嚟被裁員嘅後生投資銀行家，幾時恐慌性拋售佢哋呢幾年買落嘅保時捷？製造機會畀啲平民百姓買。<br> 第二條問題就係，買保時捷嘅車好？定係買保時捷公司嘅股票仲好？相信大家都聽過，上個禮拜保時捷進行過史無前例嘅挾淡友活動。佢哋運用衍生工具，理論上增持大眾汽車嘅股權，令街貨量跌到得5%。淡友拋空超過10%，個個即刻要購回，股價暴升數倍。賬面上，保時捷當然大贏。</p><p>托市要識揀地頭</p><p>不過餘波未了。原來，大眾佔有德國股市非常大比重，佔德國DAX指數比重超過20%。咁樣被人舞高弄低，指數公司同監管機構都冇晒面，話要人為地限制大眾嘅指數比重。保時捷嘅反應：「打淡友喎！」可惜保時捷唔係喺特區咁做，特首曾蔭權不知會幾開心。試諗吓，如果滙豐（005）一日之內升數倍？<br>  http://phatdat.blogspot.com <br> 孫柏文</p></body></html>