<html><header><meta charset="utf-8"><title>拉手掣似揸飛機　FordS-MAX夠快夠穩</title></header><body><h1>拉手掣似揸飛機　FordS-MAX夠快夠穩</h1><p>繼新一代FordMondeo推出後，S-MAX7人MPV亦已抵港；比起以往的Galaxy造型，全新款的S-MAX裏裏外外都有着年輕的動感設計，完全擺脫老氣7人車感覺，尤其那首次登場的飛機桿手掣，手握着就活像揸飛機般咁Cool，而憑着那抓地力強的235/45R18輪胎，就算真係當佢飛機咁飆，亁濕地都一樣咁穩陣。<br><br>文、攝：法拉李<br>Model：Chimpy</p><p>飛機手掣初登場</p><p>S-MAX是福特第一款採用了動感設計（KineticDesign）的車款，使S-MAX有鮮明的輪廓，頭燈霧燈及氣壩配合流線車身，帶來速度感及不少跑味。左右兩邊拋沙板再襯跑車先有嘅「鯊魚鰓」，雖然只喺裝飾但心思就簡直滿分，這對「鯊魚鰓」是S-MAX外形其中一個大賣點，Sell比年輕有型一族一定受落！<br> 內櫳方面，廠方不採用老土的桃木裝飾，改為運用大量鈦金屬色飾板配以真皮座椅設計，大方得體又夠Cool！我就最鍾意首次登場嘅手掣，似足揸飛機加速用嘅推杆咁，仲要係銀色，型到爆！不過實際用時並非推前，而係抽起、再放下，都好嘅，起碼唔會手痕時無端端拉手掣吖！</p><p>操控輕快精準駕馭</p><p>唔好睇小S-MAX是一輛7人MPV，其實說穿了骨子裏是一部Mondeo；S-MAX的引擎蓋下是一台全新設計而且配有Duratec-HE技術的2.3公升引擎，擁有161匹馬力及208Nm/4,200rpm扭力，配上6前速+/-Durashift半自動波箱，轉波過程順暢無比，要推動1,658kg車身重量也可以輕鬆應付。<br> S-MAX的底盤結構非常紮實，設計亦屬低重心，配上前輪麥花臣支柱和後輪多連桿的懸掛組合，反應被調校偏向跑車化，車身在轉彎時沒有過份的傾側。不能不提新車己配備18吋合金輪圈及235/45R18的輪胎（其他地區只配17吋輪圈），外形煞食之餘，唔理好天定落雨，走亁、濕地一樣咁得心應手。</p><p>實用安全至夠MAX</p><p>S-MAX亦加入全新HumanMachineInterface（HMI）系統，簡單講即係將多項狀態資料顯示喺錶板上，連音響、速度甚至溫度等都以彩色LCD顯示，讓人一眼望清，透過軚環兩邊十字掣便可操作，掌控全車更得心應手。位於兩邊A柱嘅一對雞翼窗，亦直接令盲點收窄，最適合P牌仔或泊車「苦手」人士，毋須再Fing到頭都甩咁望盲點泊車。<br> 座椅方面都好有特色，其FoldFlatSystem系統（FFS），令第二排及第三排座椅均可獨立接合收放，形成共32種編排組合，若將後排座椅完全放平，更可騰出額外空間達2,000公升！要彈係尾排空間不足，成年人好易坐到腳痹。<br> 此外，S-MAX安全性也很可靠，除了行車穩定循迹系統（ESP）外，更有AFS主動轉向頭燈及司機膝部氣囊，以及左右窗簾式氣囊等共7個安全氣囊之多，所以在歐洲NCAP安全撞擊測試中，乘客保護方面獲得最高的五星評級。</p><p>供款幫你計</p><p>首期：$34,900<br> 利率：5%<br> 月供：約$7,852（48期）<br> <br> ＊以上數據僅參考</p><p>規格</p><p>引擎：2,200c.c.直4全鋁合金引擎<br> 馬力：161hp/6,500rpm<br> 扭力：208Nm/4,200rpm<br> 傳動：6前速+/-Durashift半自動波箱<br> 查詢：FordHKLTD.（25031032）</p></body></html>