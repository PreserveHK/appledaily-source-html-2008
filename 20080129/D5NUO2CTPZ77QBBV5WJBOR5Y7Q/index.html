<html><header><meta charset="utf-8"><title>iPhone影子機再出籠<br>F700玩手指</title></header><body><h1>iPhone影子機再出籠<br>F700玩手指</h1><p>仲要雙手並用、靠Stylus操作手機？Out唔Out啲呀！去年SteveJobs推出iPhone，目的就係要話畀大家知，單手一樣玩到TouchScreen，今年流行指標，相信繼續由iPhone帶領。日前先達水貨黨亦返咗一部甚具iPhone味嘅SamsungF700，除咗放棄傳統觸控筆齋玩手指操作外，更過癮係捽、㩒、推、拉乜都玩齊，唔嫌棄佢僅支援簡體中文或英文顯示嘅話，拎出街威吓又何妨！<br><br>記者：陳國輝<br>攝影：陳陶鈞<br>Model：Chimpy&#13;</p><p>5大必學指法<br>第1式：輕推一下換日曆</p><p>將手指放喺主介面上輕推一下，日曆即自動變成電子鐘，重複再推多一下，即變番做日曆。
</p><p>第2式：長㩒唔放扮滑鼠
</p><p>若㩒住主目錄藍色Icon唔放，個Icon就會變成一隻Mouse咁，手指移去邊佢就跟住移去邊。
</p><p>第3式：用手指公碌網頁</p><p>睇Web或睇Wap都要靠Stylus篤住條Bar碌上碌落，但F700只需一隻手指公上下滑動即可。</p><p>第4式：輕點一下打電話</p><p>呢招係基本功，冇任何特別，但除咗平日打電話需輕力點擊之外，揀功能時亦用得着。</p><p>第5式：雙重點擊睇靚相
</p><p>TouchScreen手機或PPCPhone通常都有DoubleClick，F700當然亦具備此功能。</p><p>追加鍵盤明打蘋果</p><p>除咗冇Multi-Touch，F700的指控功能絕大部份係衝着iPhone而來，難怪被視為繼HTCTouch後第二部iPhone替代品！不過F700就解決咗iPhone一直為人詬病嘅老問題，皆因iPhone需要喺屏幕嘅VirtualKeyboard上書寫，唔單止按鍵細粒易㩒錯，而且大大減慢打字速度；而F700最正就係追加實體QWERTY鍵盤，雖則英文字母排列與傳統上有輕微改動，但屏幕可由直變橫，令到寫短訊或寫電郵更加方便。
</p><p>3.5G上網快欠串流
</p><p>假如同iPhone鬥，F700點止多塊QWERTY鍵盤！F700支援3.5G上網，可利用近3.2吋闊嘅TFT屏幕來瀏覽網頁，感覺超爽！但係F700都有佢嘅隱藏問題，由於水貨係歐洲Vodafone版，除咗冇繁體中文介面唔可以輸入中文字，進入3G網頁亦唔能夠睇串流影片。好在，其目錄提供《GoogleSearch》，配合QWERTY鍵盤來查字、搵資料好快捷。
</p><p>全身Check！</p><p>PROFILE</p><p>制式：WCDMA/GSM三頻<br> 體積：112×56×15.9mm<br> 重量：139g<br> 通話時間：270分鐘　備用時間：300小時<br> 顯示語言：簡中、英<br> 主要功能：QWERTY鍵盤、指控操作介面、300萬像素相機、補光燈、自動對焦、Office文件瀏覽器、A2DP藍芽立體聲、支援microSD記憶卡<br> <br> 售價：$4,180<br> T-OneMobile（29888008）</p></body></html>