<html><header><meta charset="utf-8"><title>棟篤笑匠<br>中文Gag　殺出蘇豪</title></header><body><h1>棟篤笑匠<br>中文Gag　殺出蘇豪</h1><p>蘇豪區是甚麼地方？中產最清楚。一支啤酒冇一百都幾十，但到灣仔老尖旺角，一Set二百有找。蘇豪早有地方做英文棟篤笑，搞手被英文報章訪問多次；近年講埋中文，雖然啱Channel，但仍像對牛彈琴。於是「TakeOutComedy」（TOC）試走入灣仔酒吧，18號演過一場後，佢哋決定下月再來一次，要大家知道，其實每個人都可以講棟篤笑！<br><br>記者︰陸俊雄　<br>攝影︰周旭文、王文忠</p><p>英文滿座中文零觀眾</p><p>「我試過同個中國人講，我哋搞個MidnightShow，你嚟唔嚟。佢話好呀，但之後問我即係幾點？」訪問TOC的搞手Jami時，他總會說起這些短句美式笑話。香港人聽可能笑不出聲，但外國人卻拍爛手掌，所以至今最多人捧場的，依然是英文版。像早幾晚，為慶祝TOC在港一周年，找來第32屆三藩市國際Comdey比賽的冠軍PaulOgata來港演出，看到來自英美法德，甚至是印度人都笑得人仰馬翻，中國籍觀眾只有小記和攝記。<br> Jami坦言：「坐滿有120人，做中文時最多70人。」其他笑匠更說︰「仲試過一個觀眾都冇㖭！上落好大，例如搞ComedyFestival時坐滿人，但下星期可以係零。」於是英文騷$200場場爆，但中文$100/位卻反應冷淡，但他們認為TheShowMustGoOn。Andrew︰「見過有女觀眾明明好想笑，但一直忍住唔笑出聲怕失儀。」C.W.Lau︰「其實笑係好易感染人，只要有一個開始笑，自然有人跟住笑，上次灣仔好啲，因為包一杯Drink，觀眾飲咗啲酒Relax，放膽笑出聲。」廣東話異常流利的印度人Vivek：「飲一杯好喇！啲觀眾一飲大咗，你喺出面講乜都冇人理。」原來TOC平時開Show唔供應飲品有原因，但其實觀眾可以帶少量進場。「最多咪一兩支，哈哈。」　</p><p>笑匠各有專長</p><p>像Vivek、Andrew和C.W.Lau，三人都會講中又講西，前兩者更是Jami舉辦第一屆全港棟篤笑時的冠亞軍，三人風格迥異。在香港土生土長的印度人Vivek，最愛用自己介乎西人和中國人之間的身份大放笑彈。最經典係喺球場被人用黑語問：「你邊度㗎」，他答人：「印度」！在Facebook被廣泛流傳，但他認為自己的招牌作，始終是買生果時老闆以印度腔叫他：「貧柚，埋離替埋離揀……」但他同老闆說：「得喇我識中文」，當見到老闆失望的樣子，他又說番句「貧柚」，對方又再西人上身最好笑。<br> 至於C.W.Lau本身做網絡工程，坦言嫌公司太悶冇同事鍾意講笑。他最愛用女性和自己年齡說笑︰「人人問我幾多歲，我實話24歲，因為我細阿倫一年。唔信呀？Coco夠話自己20歲，你哋又信？佢係我女神嚟，仲有Yumiko我都當佢係神，佢叫奶露神。」食字玩到出神入化，佢啲中文可能好過我同你。</p><p>撐足一年未死</p><p>每星期正式開Show得兩日，兩英一中，加起都只有3個時段，在香港顯得特別不合乎經濟效益，但偏偏TOC已踏入一周年。C.W.Lau也說︰「我第一次嚟已經問Jami，咁樣點做得住？佢反而答我，只係想你走上台試。」天真還是自信，懶理別人定斷，打趣問Jami若果做不成Comedian，他會去咗邊。「我都唔豬，冇諗過，Comedyismylife！」<br> 其實問Jami賺錢與否是多餘，因為他沒想過賺錢。「香港人生活只有賺錢。美國人唔同，MoreRelax，好多人想做Comedy但偏偏冇地方，香港相反，有地方冇人做。」Andrew亦說︰「上網可以睇到學棟篤笑要收$3,000至$10,000，但呢度有免費OpenMic可以試。香港人要學習批評人唔好笑前，其實要先試吓企上台講10分鐘笑話，你會發現好唔簡單。」C.W.Lau︰「東方人特別hidetheirfeeling，太保護自己，怕太流露會被人攻擊。其實觀眾入場放膽去笑，會發現回報係更加多，大家都有得着。」</p><p>TOC開辦至今已有不少學員加入，一試美國流行的OpenMic滋味，Vivek等Comedians就是從這免費學習中訓練出來。</p><p>TakeOutComedy演出資料︰
</p><p>2月29日8:30pm，中文棟篤笑，入場費每位$150（包飲品一杯）。<br> 地點︰灣仔灣仔道209-219號利景酒店ChampsBar<br> 查詢︰28339086<br> <br> 1月28日8:00pm，免費上台試中文OpenMic。<br> 2月1日8:00pm，中文棟篤笑，入場費每位$100。<br> 2月2日8:00pm，中文棟篤笑，入場費每位$100。<br> 地點︰中環伊利近街34號　<br> 查詢︰62204436<br> 網址︰ http://www.takeoutcomedy.com </p></body></html>