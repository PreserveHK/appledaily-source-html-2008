<html><header><meta charset="utf-8"><title>杏兒揚言隨時擘一字馬<br>王君馨甩6磅肉膺舞后</title></header><body><h1>杏兒揚言隨時擘一字馬<br>王君馨甩6磅肉膺舞后</h1><p>無綫派出十位藝人參加第二季《舞動奇跡》贏得佳績，王君馨更奪得「舞后」殊榮，賽前貴為大熱的胡定欣雖然只得季軍，但直言未有感失望，更認為得了多次滿分已對公司及自己有交代，胡杏兒則表示自參賽後筋骨鬆了，隨時可擘一字馬。</p><p>王君馨、胡杏兒、胡定欣、伍詠薇、湯盈盈、洪天明、關禮傑及馬國明等，昨日齊齊於將軍澳出席第二季《舞動奇跡》慶功宴，由於王君馨於該節目中奪得「舞后」殊榮，故無綫特別筵開八席祝捷，連高層樂易玲、何麗全等也畀面撐場，王君馨的幾位好姊妹港姐到場獻花道賀。</p><p>「塊面都尖晒」
</p><p>貴為舞后的王君馨自言經過十場比賽後，已瘦了6磅多，她說：「日日係咁練舞不停咁流汗，都輕咗3公斤（約6.6磅），連塊面都尖晒！」<br> 空手而回的胡杏兒直言參賽已獲益良多，她說︰「講真真係冇諗過輸贏，由唔識跳，到跳到一隻舞嗰種感覺，已經令我好開心，𠵱家我仲做到一字馬，啲筋都鬆晒！」</p><p>盈盈遲到被窒</p><p>賽前被看好的胡定欣雖只奪季軍，但未感失望，她說︰「其實十場比賽我有3次攞滿分，對自己同公司都有交代，我好滿意自己表現。」胡定欣自言最後一場比賽與韓國拍檔出場時，有種依依不捨的感覺，問到可有發展機會？她即耍手擰頭說︰「佢細過我3年㗎，唔得喇！」<br> 至於湯盈盈則遲到近1小時，接近尾聲祝酒時才匆匆趕至，在台上的洪天明見狀即取笑她說︰「講吓感受啦，係遲到感受呀！」湯盈盈尷尬地說︰「我頭先因為要送爹哋機，所以遲咗，唔好意思、唔好意思。」盈盈表示事前已告知無綫她會遲到。<br> 採訪：王崇穎　攝影：黃偉雄</p></body></html>