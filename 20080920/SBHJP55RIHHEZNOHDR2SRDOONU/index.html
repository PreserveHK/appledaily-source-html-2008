<html><header><meta charset="utf-8"><title>健康blog：維B增活力熄怒火</title></header><body><h1>健康blog：維B增活力熄怒火</h1><p>城市人生活富裕，食物選擇又多，好少會有營養不良問題，但係一啲連自己都唔多注意嘅偏食習慣，會成為健康計時炸彈，好似長期缺乏某啲維他命，就可以引起好多小毛病。今次就同大家介紹吓有「活力之王」稱號嘅維他命B，因為維他命B唔夠嘅人特別容易疲倦、集中力又差、好易焦慮同發嬲，大腦運作同情緒都受影響。<br> 維他命B其實係一個大類嘅維他命，可以細分為B1、B2、B3、B6、B12、葉酸同膽鹼等。美國營養師協會(AmericanDieteticAssociation)嘅專家就話，近年有唔少研究係針對B6、B12同葉酸，發現如果缺乏呢三種維他命，會影響神經細胞同血管細胞嘅健康，有心臟病、老人癡呆症、柏金遜症同抑鬱症嘅風險會大好多。<br> 咪以為維他命B唔夠係落後國家先有嘅問題，美國疾病控制及預防中心最近都收到呈報，有兩個以食母乳為主嘅幼兒，因為運動神經同語言發展遲緩接受檢查，先發現原來維他命B12嚴重不足，再追查落去原來媽媽係素食者，一向都有B12唔夠嘅問題，兩個小朋友因為淨食母乳都中招，就算好快同佢哋補充番B12，但小朋友嘅發育遲緩問題要過咗成年先糾正到。<br> 維他命B可以喺好多日常食物搵到，但係一啲動物類產品，好似紅肉、肝臟、魚肉會比較豐富；蔬菜、大豆、牛奶、乳酪都有，所以無偏食習慣嘅人一般可以喺正常食嘢嘅時候，攝取到足夠維他命B，如果係素食者，又或者唔鍾意飲奶、食豆類產品嘅人，就要注意補充啲維他命B。<br> blog主：醫神</p></body></html>