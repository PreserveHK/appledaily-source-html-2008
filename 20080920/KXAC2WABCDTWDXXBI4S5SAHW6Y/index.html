<html><header><meta charset="utf-8"><title>隔牆有耳：不談政治只談情 - 李八方</title></header><body><h1>隔牆有耳：不談政治只談情 - 李八方</h1><p>立法會選戰生靈塗炭，田少、周梁落選固然其情可憫，劉千石嘅挫敗都令人無限欷歔。話就話成王敗寇，但係社會上唔少人仲好關注阿石嘅去向。佢接受香港電台訪問，仲未講得出今後用乜形式繼續為工人打拼，反而娓娓道來生命中三個真女人。<br> 唔使八方話畀大家知阿媽係女人，係人都會感受到，阿石命中最疼的女人，就係石媽。呢樣嘢傳媒報道咗好多毋須重複，不過阿石喺港台節目《清談一點鐘》度，就用咗個好新鮮嘅比喻形容石媽。</p><p>將母親比喻北京政權</p><p>阿石話，石媽媽冇乜學識，教仔女並冇甚麼特別板斧，最大特色就係對子女好嚴，對外邊啲人好寬。即係點呢？阿石打咗個好絕嘅比喻：「好似中國北京政權一樣，對外面啲人好好。」阿石細個時，如果同外面人有爭拗，石媽一定先打到佢屁股開花皮開肉綻，令兒女明白到做人點都要處理好自己份內事先。阿石話，呢樣嘢對佢影響較深。<br> 石媽今年4月仙遊，老人家對阿石影響更深嘅，應該係自從阿石可以返內地探望娘親之後，政治性情大變。於是佢又講到另一位女人，陳方安生。阿石八年前可以同分離11年嘅石媽重聚，三年前獲發10年期回鄉卡，陳太喺任職政務司司長時都幫過忙。<br> 講番陳太嘅幫助，阿石話，石媽媽在生嘅時候都好記掛呢位恩人。有人話阿石可以母子團圓係董建華嘅功勞，阿石就話做牽引嘅係陳太都好重要，佢話恩情無分大小，總之好感謝兩人。<br> 但係講到最敬重嘅女人，阿石首推仙姐白雪仙，直情係佢啓蒙老師，因為仙姐對人感情好深，對有需要照顧嘅人，唔會計較自己身份。阿石特別欣賞仙姐對粵劇嗰種奉獻精神，佢話未見過一個人可以完全委身一樣嘢，身家性命都不在乎。<br> 阿石咁識欣賞女人，唔知點解硬係孑然一身。唔好怪八方諸事，事關阿石噚日都爆響口，終於承認自己六年前患上直腸癌，雖然癌細胞已受控，但身體仍然虛弱，屋企雪櫃裏藥丸多過餸菜，日日食靈芝。你話，年屆64嘅佢，係唔係應份搵番個伴，向單身說再見先？<br> mailto:pf_lee@appledaily.com</p></body></html>