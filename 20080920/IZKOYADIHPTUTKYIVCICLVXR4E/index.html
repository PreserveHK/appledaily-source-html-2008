<html><header><meta charset="utf-8"><title>消費blog：毒牛奶洗臉制唔過</title></header><body><h1>消費blog：毒牛奶洗臉制唔過</h1><p>呢輪大陸奶粉、牛奶相繼出事，家姐牙痛咁聲，佢話之前成日跟啲師奶去大陸深圳掃國貨，買咗唔少蒙牛同伊利奶，仲係一箱箱咁掃，貪喺深圳買平過香港兩、三成噃，𠵱家擺滿晒喺屋企。家姐話，喺香港超巿買憑單就可以退啫，𠵱家喺深圳買，退唔到錢，都唔知點算。</p><p>醫生：唔應該試</p><p>佢話，有啲師奶想將啲蒙牛奶當洗臉奶用，甚至冲凉，好過倒咗去咁肉痛吖。佢哋覺得唔係食落肚，應該冇事。<br> 雖然唔係內服，但啲奶有毒外敷都好有問題。小妹噚日即刻問吓家庭醫生關嘉美。關醫生好緊張話，以前根本冇人會將三聚氰胺呢啲工業用料用喺奶粉、牛奶度，但不法商人將啲三聚氰胺加喺啲奶粉，當啲BB係實驗品，結果發現三聚氰胺毒害咁犀利，會令BB患腎結石。你話將呢啲有毒奶當洗臉奶，啲三聚氰胺會唔會經皮膚滲入人體，真係唔知，因為冇人試，冇科學證據證明，「但係明知有毒，雖然畀咗錢肉痛啫，都唔應該試。唔好話攞嚟冲凉、洗臉，連洗手、洗腳都唔好制。」<br> 關嘉美又好勞氣話，中國人衰在逆來順受，明明係對方唔啱賣有毒奶，消費者都想用其他方法用咗啲奶去，「我覺得應該向對方追究到底，爭取消費權益，拎番去內地要求退錢。仲有，今次呢件事教訓香港人，唔好貪平返大陸買嘢。」<br> 電郵：mailto:shoppingjing@appledaily.com<br> 逢周六、周日刊出</p></body></html>