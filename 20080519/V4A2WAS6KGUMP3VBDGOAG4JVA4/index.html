<html><header><meta charset="utf-8"><title>金手指：水牛　雌獅　鱷魚 - 孫柏文</title></header><body><h1>金手指：水牛　雌獅　鱷魚 - 孫柏文</h1><p>近日，孫柏文睇到段Youtube短片，今日想同大家分享我嘅睇法。其實，呢段片已經放咗上Youtube有成年，要到對上幾日先至知佢嘅存在，我自認都幾out。不過，我始終覺得好嘅嘢一定要分享，呢段短片一年累積超過3200萬點擊率，所以算係網上其中一段「必睇」短片。<br> 今日分享我嘅睇法前，我好希望大家可以睇咗段短片先。你上Youtube，搜尋「BattleatKruger」，嗰段有3200萬點擊率嘅短片就係今日嘅討論題目。最後忠告，真係要睇咗先至繼續讀呢篇文。<br> 大家睇咗段片，應該同意，就算特登度劇本，搵負責《侏羅紀公園》特技嘅人嚟，當animation咁畫，都冇呢段片咁有戲劇性。<br> 段片就係非洲草原上嘅一個故事。拍攝者就係一個來自花旗國德州嘅遊客。段片開始時，先有幾隻水牛喺水邊嘅草原上做自己嘅嘢，慢慢行路。跟住個鏡頭就影住六隻伏低咗嘅雌獅。<br> 突然間，啲水牛見到啲獅子，開始逃跑，其中一隻係隻小牛仔。獅子見水牛掉頭走，亦開始追捕。其中有一隻跑得比較快嘅獅子，就追到隻全力奔跑嘅小牛仔，亦撲埋去。<br> 點知因為喺水邊，隻獅子又過份進取，所以連牛帶獅，一齊跌落水。<br> 幾秒之後，其他獅子趕到。平時啲獅子必定會用最快時間，殺死獵物。不過今次，啲獅子只係用爪，按實隻小牛仔，跟住一齊望住水裏面。突然，水裏面撲出一隻鱷魚，想搶走隻小牛仔。啲獅子知道鱷魚喺水中有利，即刻齊心將牛仔拉上陸地，鱷魚亦游開。</p><p>投機者要識時務</p><p>點知，到啲獅子可以埋手殺獵物之際，突然出現過百隻水牛，重重圍住嗰幾隻獅子。啲大水牛亦開始攻擊啲獅子，隻小牛仔見有機會，即刻衝返牛群。最後啲獅子亦散去。<br> 我唔知大家有乜教訓。不過我覺得啲獅子就係資本家，啲水牛就係工人。就算係弱肉強食嘅世界，工人只要團結，就會成功擊退想剝削、獵殺佢哋嘅資本家。呢段片教訓資本家做事，千祈唔好太過進取，一旦跌落水，就會有大鱷投機者想搶走你嘅食物。最後，如果你係投機者，就要識時務，獵物已被扯上，就不要高追。真是一段非常有深度嘅大自然短片。<br> 金手指網誌： http://phatdat.blogspot.com </p></body></html>