<html><header><meta charset="utf-8"><title>金手指：挺挺曾　走多步 - 孫柏文</title></header><body><h1>金手指：挺挺曾　走多步 - 孫柏文</h1><p>過去呢個禮拜，孫柏文只能感受到揮之不去嘅沮喪。四川地震已經過咗一個禮拜，救災工作第一階段，亦因時間被迫中止。中央政府因而面對，對佢哋救災取捨決定嘅第一個挑戰。<br> 記得當年911發生後，所有花旗國電視新聞台，每日24小時不斷從雙子塔附近報道最新消息。由發生當天，救援員盡忠職守嘅反應，到之後陸陸續續「奇迹地」搵到生還者，同見到花旗國人民慷慨、團結嘅反應，都係災難黑暗中嘅一道曙光。</p><p>行動中止希望終結</p><p>不過，911發生之後大約一個禮拜，新聞台突然報告，話在場嘅警員同消防員發生暴力衝突。原來，當時政府決定，埋喺瓦礫下生還者嘅生存機會近乎零，為免疫症爆發，命令警員清場。眾多紀律部隊當中，最多同袍困喺雙子塔裏面，就係消防員。當拯救行動仲喺進行當中，都仲有一線生機。當拯救行動中止時，亦代表希望嘅盡頭。今次四川地震，已到同一階段。就算理性覺得要中止，作為父母、子女、朋友，又有誰能夠放棄？<br> 講地震講到非常沮喪，不如講番特區。特區政府最近放寬咗外國留學生嘅留港限制，方便佢哋搵工。孫柏文非常支持政府咁做。不過，孫柏文始終覺得，政府唔應該局限本地大學嘅留學生，應該連外國大學生都可用同樣方式來港搵工。因為本地大學始終都係政府搞晒，唔係話唔好，但係教出嚟嘅大學生就算唔係一樣，都好有可能係差唔多。&#13;</p><p>標籤係特區教育DNA</p><p>用牛扒嚟做比喻，特區學生就好似entrecote。Entrecote雖然係高級，但係始終都係同一個cut，唔夠多元化。所以我都係覺得，應該畀外國例如100間「最好」嘅大學學生嚟特區搵工、創業。到時候有entrecote，又會有filetmignon。<br> 大家會問：「『100間最好』嘅外國大學？點揀先？咁咪會有好主觀、唔公平嘅標籤？」自從97年一役，特區政府主觀咁將中學標籤為「可以用英文教」同「唔可以用英文教」，標籤呢樣嘢已經係特區教育嘅DNA，想搣都搣唔甩。<br> 其實，多個始終好過少個，畀佢哋嚟又有乜所謂。所以挺曾走多步，等外國大學嘅filetmignon都可以來港「做好呢份工」！他朝做埋香港人！<br> 網誌： http://phatdat.blogspot.com </p></body></html>