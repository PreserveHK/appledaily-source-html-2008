<html><header><meta charset="utf-8"><title>PanasonicLX3黑夜之神　f2.0專捉鬼</title></header><body><h1>PanasonicLX3黑夜之神　f2.0專捉鬼</h1><p>哈囉喂就快到，又係時候一大班人去咿嘩鬼叫一番。入到漆黑一片嘅鬼屋，用着個爛鬼DC真係乜鬼都影唔到，要搵部全能黑夜DC？Panasonic的LX3打正旗號高感光加特大光圈，包保影乜鬼都現形！<br><br>記者：吳允冲<br>攝影：楊錦文<br>Model：KikoO@StageModels<br>場地及道具鳴謝：MATTEOPARTY（23428887）</p><p>感光度高Noise少</p><p>當市面上一般DC仲玩緊數字遊戲、鬥高解像度，LX3就大聲宣佈我唔跟風！反而限制了1/1.63吋CCD得1,010萬像素，不過相片質素更高！何解？原來多出來的空間就換來相片更高感光度和飽和度，每個像素佔空間更多，相片自然更細緻。<br> Panasonic機最為人詬病係Noise多，今次LX3改過自新，採用了VenusEngineIV，CCD的特大輸出更令到雜訊減低，係人係鬼都影得一清二楚；ISO達3,200（高感光模式更達ISO6,400），配合LEICA鏡頭，光圈大到f2.0，光度比同級卡片機嘅f2.8，足足高咗一級，在黑夜之下影相都一樣清晰，加上光學防震，就算俾鬼嚇都唔使驚手震啦！</p><p>24mm超廣角</p><p>一眾攝友稱LX3為「殿堂級DC」，話佢規格有如一部袋裝單反，超廣角鏡頭達24mm，且由六組8片鏡片組成，令拍攝的變形、失真情況減少，鏡頭上能設定相片比例，用4:3、3:2、16:9甚至用Multi-aspect模式同時拍攝三種比例亦得。<br> 相機亦同時提供P/A/S/M等拍攝模式，及菲林模式、多重曝光等功能；至於用開DC仔的，亦可使用內置的「iA智能拍攝功能」，使用自動的「人面偵測」、「智能場景選擇」及「自動追焦」等自動功能，一定影到靚相。</p><p>Profile</p><p>CCD：1,010萬像素<br> ISO：80-3,200（高感光可達6,400）<br> 變焦：2.5倍光學<br> 光圈：f2.0-f2.8<br> 拍攝模式：光圈先決、快門先決及手動模式<br> 屏幕：3"<br> 儲存媒體：SD/SDHC/MMC<br> 體積：108.7×9.5×7.1mm<br> 重量：265g<br> 查詢：Panasonic（28330955）</p></body></html>