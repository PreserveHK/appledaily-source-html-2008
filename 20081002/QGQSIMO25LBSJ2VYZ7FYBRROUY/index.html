<html><header><meta charset="utf-8"><title>轆Book：黑耀魅力　Bling到暈</title></header><body><h1>轆Book：黑耀魅力　Bling到暈</h1><p>數Hyundai車系最抵玩車型，十個車迷着咗九個都會答Tucson。都啱嘅，四驅車仔質素高，可以左改右改；價錢抵，廿萬唔使，嫌唔夠潮？又得，新推出限量BlackChromeEdition，由頭閃到落腳Bling到暈，你又點睇？<br><br>記者：梁美甜<br>攝影：陳盛臣<br>模特兒：Amy（TheGroup）</p><p>閃爆全場搶收視</p><p>呢期最Hit車款一定係SUV，問我鍾意邊部SUV？我份人比較貪心，大把喎，GTS、Cayenne、Q7、RangeOver款款都正到暈，部部車我都想據為己有，不過身家有限Afford唔起。想玩得經濟又唔失威，行出街又可以搶吓收視，HyundaiTucson2.0BlackChromeEdition真係值得諗諗，呢部黑耀限量版喺鬼面罩、頭燈、霧燈邊飾加入鍍鉻配件不特止，就連車頭「Tucson」標誌都唔放過，車尾就更加唔使講，成組尾燈連死火燈都有鍍飾，浮誇勁閃，Fit晒家陣嘅BlingBling狂熱，Bling潮車迷唔使左撲右撲摷閃燈閃石，搵餐懵再逐粒黐餐懵喇。若然車都有得Clubbing，BlackChromeEdition一定係Clubbing王，閃爆全場。</p><p>揭窗設計User-Friendly</p><p>Tucson不嬲受SUV車迷追捧，點解？又係S加兩戙囉，價錢經濟廿皮有找，2.0公升車嚟講，呢個價位唔算大咬，馬力輸出有142匹，扭力夠強。SUV車型身高視野廣，着成套老西揸限量黑耀Tucson返寫字樓，係就係浮誇啲，但家陣油價高企，話之佢有幾浮誇啦，平時去蒲去威就更加啱數㖭。潮媽亦係Target之一，因為車身高睇位易，內櫳相當闊落，送小朋友返學放學有型又見使，買餸掃貨一樣正。尤其車尾揭窗設計，至啱我呢亭大頭蝦，成日唔記得帶呢樣拎嗰樣，總係要行幾轉返車攞嘢。可恨香港個個停車場都窄到暈，車尾唔係貼牆就係貼住人哋部車，揭背車仔攝得落位都揭唔到背啦，揭窗設計絕對體貼，夠晒User-Friendly，唔通下下再郁部車攞嘢咩？</p><p>規格</p><p>引擎：1,975cc直四DOHC<br> 馬力：142ps/6,000rpm<br> 扭力：18.8kgm/4,500rpm<br> 傳動：四前速自動波，前驅<br> 查詢：現代汽車（34288288）</p></body></html>