<html><header><meta charset="utf-8"><title>自爆啪丸求子引致便秘<br>陳慧琳香薰淨身今做美味新娘</title></header><body><h1>自爆啪丸求子引致便秘<br>陳慧琳香薰淨身今做美味新娘</h1><p>陳慧琳（Kelly）將於今日結婚，為了以最佳狀態出嫁，昨日她謝絕任何應酬，在家中休息，傍晚6時就開始做面膜和浸香薰浴淨身，預備今日做美麗新娘，婚後她會積極造人，Kelly更自爆婚前吃補丸想生小孩，怎料藥丸令她便秘，惟有停服。</p><p>現年36歲的陳慧琳與35歲的男友劉建浩（Alex）今日結婚兼擺喜酒，按西方傳統，男女雙方都會跟友好在婚前一晚舉行單身最後一夜派對，但Kelly不想婚前玩得太累，所以一早已叮囑朋友，婚前最後一夜要提早休息。為了今日可以做個漂亮新娘，昨日Kelly整天留在加多利山家中作準備，做完面膜就浸香薰浴消除疲勞，讓自己可以好好睡一覺，今日能以完美狀態出閣。</p><p>未感緊張<br>「我估着婚紗就會喊」</p><p>今日下午1時，司機會到Kelly寓所接她到尖沙嘴洲際酒店出嫁，今日她會穿兩套婚紗和一套紅色晚裝，其中一套婚紗是由Chanel主帥設計師KarlLagerfeld設計，另一套就由金像美指奚仲文設計，仲文昨日接受電話訪問時說：「件婚紗係兩個月前就設計，件婚紗唔算太性感，又唔算好誇張，以白色為主，係長到落地，啲布喺外國訂返嚟。」<br> 一對新人晚上8時會正式註冊成為夫妻，屆時Alex當律師的表哥會做證婚人，Kelly經理人鍾珍表示：「今日Kelly個心情都幾好，唔係好緊張，佢一直強調要好靚咁出嫁！」<br> Kelly日前分別接受商台節目訪問，被問到如何準備婚禮，她說：「我唔出街，做吓浸浴，做mask。但我估着婚紗就會喊，因為好似踏入人生另一階段。」到時接新娘，玩新郎環節少不免，她說：「有一連串變態遊戲，佢啲兄弟好玩得。不過斟茶就晏啲，媽咪同奶奶問可唔可以遲啲嚟，要瞓多啲。」<br> 對於婚後計劃，Kelly表示原本不打算生仔，她說：「本來事業為重，𠵱家轉軚，唔生好似miss咗啲嘢。」早前Kelly更為養好身體吃補藥，她說：「我有食過產前食嘅維他命丸，醫生開嘅，好大粒，但食咗唔掂，我有便秘，𠵱家冇食喇！其實我冇壓力，有就有，冇就冇。Alex想自然試吓先。我哋都有諗過有『餡』先，但唔得，我經常要跳舞，所以要做晒啲工作先。如果生咗我會湊，一定自己湊，一手兩個都會。」<br> 16年的愛情長跑，Kelly大談Alex的優點，她說：「專一囉！呢啲擺到明啦！佢係雙子座，識交際又外向，同埋經常借錢畀朋友。拍拖中段佢都有唔慣唔開心，朋友一對對出去食飯，但佢就俾人笑有個隱形女友，如果係嗌交都係為呢啲，但之後佢諗通咗。我同佢去飲嘢咪阻住佢，又要照顧我，唔可以盡興。」</p><p>狂玩新郎<br>「考驗愛Kelly有幾深」</p><p>Kelly好友Celia今次擔任伴娘，她昨日說：「我哋有10個姊妹，已經度咗四個玩新郎絕招，要考驗新郎哥愛新娘有幾深，又要佢獨自rap歌，仲有要體能測驗等，因為Kelly下咗令要姊妹狂玩新郎哥，唔使留情。如果新郎哥棄權唔玩，就每個遊戲罰1萬蚊，開門利是就要$99,999.9。」<br> 此外，Kelly的加多利山寓所外昨聚集大批傳媒，她本人未有露面，但其司機曾駕車外出為她到PageOne書局購買雜誌，及後又向在場記者派汽水。而Kelly今晚更會大手筆地提供$800一位的自助餐供採訪記者享用。<br> 採訪：葉雪<br> 攝影：娛樂突發組&#13;</p><p>婚禮流程</p><p>1:00pm：Kelly由加多利山寓所到達洲際酒店。<br> 1:30pm：新郎Alex及伴郎兄弟團進行接新娘及玩新郎儀式。<br> <br> 3:30pm：Kelly穿着由奚仲文設計的百萬白色婚紗會見傳媒。<br> <br> 4:30pm：一對新人進行切結婚蛋糕儀式。<br> <br> 5:00pm：Kelly會換上紅色晚裝和於新娘套房內向雙方家長敬茶。<br> <br> 6:00pm：開始迎賓。<br> <br> 8:00pm：Kelly換回奚仲文設計的百萬婚紗，並在新郎Alex的律師表哥見證下，進行結婚註冊儀式。<br> <br> 8:30pm：現場播放由雷頌德製作、Kelly主唱，改編自《紙醉金迷》的歌曲《囍菜》，配合第一道菜式「鴻運乳豬全體」。Kelly會換上另一套婚紗，而新郎Alex會與其父母上台致辭，並播放Kelly與Alex的拍拖片段。</p><p>婚禮詳情
</p><p>婚宴地點：尖沙嘴香港洲際酒店<br> <br> 酒席：男家28圍、女家27圍，共55圍<br> <br> 伴娘與姊妹團：黃欐堯（Celia）等共10人<br> <br> 伴郎與兄弟團：共10人，全部是圈外人<br> <br> 司儀：曾志偉、林曉峰<br> <br> 男家賓客：謝賢、狄波拉、陳淑芬、張耀榮、欣宜<br> <br> 女家賓客：鍾珍、黃柏高、奚仲文、雷頌德、劉偉強、黃劍濤<br> <br> 婚紗：共2套其一由奚仲文設計，由他與鍾珍送贈價值100萬的白色婚紗，一字露膊款，裙襬長30呎，頭紗亦長50呎。另一套婚紗則由好友Celia購買，由Chanel主帥設計師KarlLagerfeld設計，價值六位數字。<br> <br> 行頭：新郎Alex送贈六卡求婚鑽戒；金至尊贊助過千萬鑽飾，包括五卡及三卡的鑽石耳環；Kelly父親送出合共九卡鑽飾，當中包括鑽石頸鏈、手鈪、戒指及襟針。</p><p>婚宴菜單</p><p>1.鴻運乳豬全體、2.蟹肉珍珠配、3.蝦子姬松茸明蝦球、4.燕帶竹笙扒時蔬、5.高湯肘子燉鮑翅、6.頂級北菇婆參鮮鮑甫、7.清蒸海東星、8.一品蒜香雞、9.火鴨栗子粒焗飯、10.上湯煎粉果、11.意式芝士餅伴草莓、12.幸福鴛鴦點（薏米菊花糕、奶皇芝麻棗）、13.雪花鮮果盤<br> 每圍13,888</p></body></html>