<html><header><meta charset="utf-8"><title>隔牆有耳：謝偉俊改名叫PaulBaby - 李八方</title></header><body><h1>隔牆有耳：謝偉俊改名叫PaulBaby - 李八方</h1><p>由法律超人變身做旅遊業界立法會議員嘅謝偉俊，噚日以一身白馬王子造型現身國慶酒會，佢嘅另一半白姐姐就由頭到腳以黃色系列出場。八方見佢哋形影不離非常恩愛，感覺有啲似周啓邦先生夫人嘅翻版。</p><p>想女友出席宣誓儀式</p><p>班議員日前剛剛抽完籤編座位，謝偉俊抽中原本寶哥哥嘅10號位，白姐姐即刻改口叫男友做PaulBaby！阿Paul話其實最想坐9號，但就被金勞詹坐咗，金勞詹都好滿意，因為9點係百家樂最大點數喎。<br> 八方問白姐姐會唔會出席下星期嘅立法會議員宣誓就職儀式，佢竟然話要睇時間同心情。不過PaulBaby就好希望白姐姐可以出席，因為覺得會非常莊嚴同值得紀念，係佢人生一個轉捩點，仲話邀請白姐姐嘅感覺就好似求婚一樣！<br> 白姐姐又大發嬌嗔，投訴阿Paul成日拉埋佢讀書，早排就畀咗幾萬蚊去公開大學讀傳媒學，但返咗一個星期白姐姐就唔肯返，佢話因為覺得自己已經夠料教書，仲使乜再讀。阿Paul就即刻話白姐姐今日件衫可能印咗個「寸」字。八方見佢哋兩個不停喺度打情罵俏，實在頂唔順，借機鬆人。</p></body></html>