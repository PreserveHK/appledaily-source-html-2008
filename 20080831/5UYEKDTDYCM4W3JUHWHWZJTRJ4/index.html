<html><header><meta charset="utf-8"><title>政治動亂　彭順速逃<br>城城赴泰拍片隨時變卦</title></header><body><h1>政治動亂　彭順速逃<br>城城赴泰拍片隨時變卦</h1><p>泰國反政府示威演變成動亂，導演彭順日前與寰宇老闆林小明到曼谷處理《風雲》後期工作，在當地聽到可能會戒嚴，前日他們立即返港。郭富城稍後會到泰國拍攝關錦鵬新片，故十分關注當地情況，而劉德華昨日亦由泰國拍罷MV返港。</p><p>近年崛起的彭氏兄弟，發迹於泰國影壇，故此他兩兄弟特別喜歡在當地拍戲，之前已經有《見鬼》和《C+偵探》等，新作《風雲》也剛在曼谷拍畢，後期製作也會在泰國處理。</p><p>「兩三年一次」</p><p>彭順日前與該片的投資者林小明到了曼谷，剛巧遇到當地動亂，記者昨日聯絡了安全回來的彭順，他在電話中表示：「喺泰國期間已聽到可能會戒嚴，其實泰國兩、三年就發生一次類似示威同動亂，我又唔會好擔心。除非局勢出大問題，否則我唔會考慮轉地方拍攝。」<br> 寰宇公司旗下電影近年來也經常到泰國取景，對於當地發生動亂，究竟會否影響往後的拍攝計劃？該公司老闆林小明表示：「暫時公司未有新戲要到泰國拍攝，之前鍾意去泰國拍，主要係因為成本低，但《風雲》拍古裝，計番條數都唔係好平，所以古裝片就唔考慮去泰國拍，但日後如果有啱題材會再考慮，不過當然要睇嗰邊局勢啦！如果局勢不穩，梗係唔會諗啦，彭順呢輪成日會飛泰國做後期，咁喺室內做嘢應該冇乜事嘅，我係老闆，當然會顧慮導演嘅安全啦！」<br> 關錦鵬執導的歌舞片也在曼谷取景，男主角落實是郭富城，記者昨日聯絡了城城經理人小美，她說：「呢輪泰國動亂我都注意到，但阿關部戲好似冇咁快開，不過我同城城都會密切留意當地情況，如果開拍時，當地局勢依然不穩，為咗城城同劇組安全，我諗導演都會考慮轉地方啦！」關錦鵬昨日透露該片最快明年初才開拍，他相信到時局勢應會穩定下來，所以他不擔心影響拍攝。</p><p>四哥：唔怕嘅</p><p>另外，謝賢（四哥）平時都愛到泰國充電，四哥可會避免在這時候到當地旅遊？他昨日在電話中說：「我唔擔心，其實我又冇話呢個時間特別唔敢去，我哋有時急起上嚟就隨時出門，我相信巿民係反政府啫，都唔會影響遊客。」可擔心暴亂期間，曼谷的四面佛受到破壞？四哥說：「唔怕嘅，啲人目的係反政府啫。」採訪：林妃</p><p>娛樂資料庫：泰國取景成本低技術好</p><p>近年不少荷李活電影或港產片都喜歡到泰國取景，因為當地的製作費比較廉宜，特技技巧也掌握得不錯。<br> <br> <br> 電影：《見鬼》　演員：李心潔　年份：02年<br> 電影：《咒樂園》　演員：陳文媛、李蘢怡　年份：03年<br> 電影：《阿孖有難》　演員：鄭伊健、蔡卓妍　年份：04年<br> 電影：《C+偵探》　演員：郭富城、廖啓智　年份：05年<br> 電影：《無聲火2.0》　演員：尼古拉斯基治（NicolasCage）、楊采妮　年份：08年<br> 電影：《上海》　演員：周潤發、鞏俐、尊古錫（JohnCusack）　年份：08年<br> 電影：《風雲II》　演員：郭富城、鄭伊健、謝霆鋒、蔡卓妍　年份：08年（待做後期）<br> 資料來源：《蘋果》資料室</p></body></html>