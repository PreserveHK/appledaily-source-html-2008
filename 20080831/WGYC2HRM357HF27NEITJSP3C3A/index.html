<html><header><meta charset="utf-8"><title>金手指：天然氣運輸出口 - 孫柏文</title></header><body><h1>金手指：天然氣運輸出口 - 孫柏文</h1><p>幾年前，孫柏文仲係石油股分析員時，油價仲係比較平。當時除咗煤炭，基本上冇乜其他能源燃料，平或好用得過石油。點都好，可能因為當年俄羅斯邀請咗幾間外資石油公司，開發日本以北嘅天然氣田，所以嗰啲油公司就諗方法，點樣賣呢啲天然氣。<br> 氣田位於比較南部嘅艾克森美孚ExxonMobil，因為比較近遠東北亞地區，就自自然然想將天然氣，以氣體方式用氣管運輸。不過因為鄰國嘅地緣政治，一直只能議而不決、決而不行。</p><p>成本高又不環保</p><p>不過，氣田位於比較偏遠北部嘅蜆殼RoyalDutchShell，就希望可以將天然氣液體化，跟住用船運輸。咁就可以擺脫地緣政治限制，鍾意賣氣畀邊個就賣畀邊個。我作為一個用經濟學睇嘢嘅人，驟眼當然鍾意蜆殼，多過艾克森美孚嘅運輸方法。<br> 原因係，當公司能夠鍾意賣畀邊個都得時，就可以賣畀出價最高者。不過，經過進一步研究之後，我就對「天然氣液化用船運輸」呢個好有保留。因為要將沸點喺攝氏零下161度嘅天然氣液化需要大量能源，而液化之後維持液狀又要另一筆能源，所以最終由氣田到終點，分分鐘已經消耗超過六成嘅天然氣去作液化維持之用。既冇成本效益，仲要因為排出二氧化碳，可能喺環保角度上唔值。<br> 仲有，如果大家睇過講中東石油嘅《油激暗戰》Syriana。記唔記得裏面個後生仔，變成自殺式炸彈人之後，炸啲乜？冇錯，運輸液化天然氣嘅船，因為天然氣嘅物理特性，基本上就係一個識浮嘅炸彈，所以個後生仔就揀咗呢啲船嚟炸。亦因為咁，船同終點接收站嘅地方，一定要投入大量資本，先至可以確保一定程度嘅安全性。</p><p>憂東江水鬧劇重演</p><p>因為睇過以上嘅資訊，當年中電（002）宣佈要搞液化天然氣進口，我都有擔心過。不過到今日，政府宣佈會從大陸進口天然氣，我都冇擔心液化天然氣嘅理由。不過就換嚟新嘅擔憂，就係究竟大陸夠唔夠天然氣。唔夠嘅話，會唔會重演東江水嘅鬧劇，特區出高價買，但用唔晒，大陸就唔夠用。<br> <br>  http://phatdat.blogspot.com </p></body></html>