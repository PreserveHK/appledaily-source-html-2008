<html><header><meta charset="utf-8"><title>中環在線：最強國企中石化　賺錢能力五強不入 - 李華華</title></header><body><h1>中環在線：最強國企中石化　賺錢能力五強不入 - 李華華</h1><p>由中國企業聯合會同中國企業家協會合作評選嘅《2008中國企業500強》名單出爐，中石化以1.23萬億人民幣營業收入，再蟬聯榜首，比第二位國家電網嘅1.01萬億營業額高出逾兩成。舊年排第二嘅中石油，就跌落第三位。<br> 其他打入十強嘅企業，包括港人熟悉嘅內地銀行、電訊同保險龍頭，工行、中移動、國壽，分別排名四至六。</p><p>生意多唔代表盈利高</p><p>營業額多，只係代表生意做得多，但唔代表賺錢最多，好似中石化雖然摘冠，但睇番上市公司年報，中石化舊年盈利只有587億人仔，比排第三嘅中石油賺1552億，少近千億，原因係中石化盈利俾煉油業務虧損大幅拖低。至於工行同中移動舊年盈利亦唔失禮，分別錄得823億同872億銀人仔。如果《中國企業500強》係以公司盈利高低計算，中石化連五甲都不入。<br> 錢賺得多定少，除咗同500強排位唔成正比，連高層嘅人工都唔成正比。華華睇番呢十強國企，07年高層支出以中移動最高，董事支出達3473萬銀港銀，最低係中石油，舊年高層開支只有541萬人仔，公司盈利過千億，並唔代表高層人工最高，而中石化高層開支就係608萬人仔。</p><p>中移動高層人工排第一</p><p>不過，喺國企打工應該比喺民企或者外資企業好，據內地智聯招聘薪酬數據研究中心公佈最新嘅《2008年中薪酬調查》，上半年內地薪酬升幅，以國企最高，為14.5%，較民企嘅13.9%，多出0.6個百分點，而外資企業更只有11.7%。當中高層人工嘅升幅最高，達16.02%，人工增長達雙位數字，揮低唔少香港人。</p><p>08中國企業500強頭十名</p><p>今年名次：1　名次去年：1　公司：中國石化<br> 07年營業收入（億元）：12279　07年盈利（億元）*：587<br> 07年董事及監事支出（萬元）*：608<br> <br> 今年名次：2　名次去年：3　公司：國家電網<br> 07年營業收入（億元）：10107　07年盈利（億元）*：－<br> 07年董事及監事支出（萬元）*：－<br> <br> 今年名次：3　名次去年：2　公司：中國石油<br> 07年營業收入（億元）：10007　07年盈利（億元）*：1552<br> 07年董事及監事支出（萬元）*：541<br> <br> 今年名次：4　名次去年：4　公司：工商銀行<br> 07年營業收入（億元）：3900　07年盈利（億元）*：823<br> 07年董事及監事支出（萬元）*：1211<br> <br> 今年名次：5　名次去年：5　公司：中國移動<br> 07年營業收入（億元）：3579　07年盈利（億元）*：872<br> 07年董事及監事支出（萬元）*：3473#<br> <br> 今年名次：6　名次去年：8　公司：中國人壽<br> 07年營業收入（億元）：3304　07年盈利（億元）*：389<br> 07年董事及監事支出（萬元）*：1092<br> <br> 今年名次：7　名次去年：14　公司：建設銀行<br> 07年營業收入（億元）：3142　07年盈利（億元）*：691<br> 07年董事及監事支出（萬元）*：1585<br> <br> 今年名次：8　名次去年：6　公司：中國銀行<br> 07年營業收入（億元）：3100　07年盈利（億元）*：620<br> 07年董事及監事支出（萬元）*：1272<br> <br> 今年名次：9　名次去年：10　公司：農業銀行<br> 07年營業收入（億元）：2591　07年盈利（億元）*：－<br> 07年董事及監事支出（萬元）*：－<br> <br> 今年名次：10　名次去年：7　公司：南方電網<br> 07年營業收入（億元）：2576　07年盈利（億元）*：－<br> 07年董事及監事支出（萬元）*：－<br> <br> 註：*以旗下上市公司計；＃只計董事局，單位為港元，其他全為人民幣<br> <br> 電郵：mailto:LiWaWa@AppleDaily.com</p></body></html>