<html><header><meta charset="utf-8"><title>拉闊足球場：打比郡、新特蘭「降梗」 - 牽牛</title></header><body><h1>拉闊足球場：打比郡、新特蘭「降梗」 - 牽牛</h1><p>今季英超不獨榜首戰鬥得燦爛，就連榜尾隊都打到頭崩額裂。今集適逢在降班區「水深火熱」的打比郡與韋根對碰，雖然主隊打比郡稍被秤先，但幾乎所有讀者都認為兩隊「降梗」；至於富咸與新特蘭，俱被評為「九死一生」。<br> M：Mike　牛：牽牛　A：Andy</p><p>M：Andy，你專買啲降班隊對家，今次真係搞死打比郡。<br> A：我印象中好少球隊好似打比郡咁入唔到波，呢隊就真係冇得救。有幾多隊可以好似上季嘅韋斯咸咁，上半季一度包尾，下半季可以贏7場波，最終成功留班。<br> M：韋斯咸都係靠泰維斯嘅神勇表現。<br> 牛：不過打比郡換咗領隊祖維爾之後，隊波表現好似好咗。<br> A：係好咗少少，不過人哋入晒直路，佢哋仲轉緊彎，差太遠喇，下半季17場波要攞十幾分，真係冇乜可能。<br> M：我覺得轉捩點係對布力般，假如打比郡領先1:0嗰時入咗球12碼，應該全取3分，咁而家起碼有10分，雙位數點都好啲。<br> A：不過今場對手韋根作客都未贏過，所以博兩隊打成1:1。反而富咸就真係令我跌眼鏡，到而家先贏得兩場。<br> M：跑馬大熱門成日「死火」，你覺得今季英超有冇強隊會降班？紐卡素啱啱炒咗領隊，會唔會有危機？<br> A：唔會嘅，因為有球隊係下面墊底；我記得近年升班馬通常都有兩隊跌返落去，今季睇落就似係打比郡同新特蘭。<br> 牛：咁米杜士堡又點睇呀？<br> A：呢隊波陰陽怪氣，好難估，一時贏吓強隊，跌到落17、18又反彈；總之打比郡之外，富咸同新特蘭都幾難走得甩。</p><p>牽牛心水推介</p><p>星期六3	阿仙奴3:0伯明翰（7.5倍）<br> 星期六6	打比郡0:1韋根（7.5倍）<br> 星期六37曼聯3:1紐卡素（12倍）</p><p>Andy貼士</p><p>星期六3	阿仙奴2:0伯明翰（5.6倍）	<br> 星期六6	打比郡1:1韋根（6.5倍）	<br> 星期六37曼聯2:0紐卡素（5.8倍）</p><p>打比郡冇得救！</p><p>時常攻5串16波膽過關嘅Marco，一開始就講降班隊波膽並不易買，因為對家淨勝波膽賠率唔好分；最重要係幾隊降班膽都識入波，有時都幾難估。今次佢就揸住打比郡，買其對手韋根贏3:1，有20倍之多。<br> 雖然未到季尾，Marco已經批死打比郡降班，佢認為打比郡嘅目標，只係打破05/06球季、新特蘭15分降班嘅羞恥紀錄；Marco估打比郡最終可以僅僅過關，大約16、17分左右。</p><p>Marco貼士</p><p>星期六3	阿仙奴2:0伯明翰（5.6倍）<br> 星期六6	打比郡1:3韋根（20倍）<br> 星期六37曼聯2:0紐卡素（5.8倍）</p><p>仲渣過本地兵</p><p>今次街訪去到灣仔嘅修頓足球場，聽吓一班好波之人嘅心聲。創新足球隊嘅孻叔就認為，打比郡同新特蘭冇得留低，事關兩隊都攻不銳、守不穩，如此水準幾難係英超立足。<br> 孻叔更指，雖然祖維爾上任之後，打比郡表現好咗，有幾場都係僅負對手；可惜人腳變動不大，好難有突破。佢更加笑呢兩隊嘅球員連本地腳都不如，來年肯定英冠再見。</p><p>送你最新曼聯風褸</p><p>今集以webcam打入嘅讀者，除咗會由我哋幫你買3串7波膽，講得最好嘅讀者，更加會得到最新嘅曼聯風褸；獎品咁豐富，仲唔即刻上網登記？
</p><p>〈拉闊足球場〉<br>下次舉行日期：17/01</p><p>想參加？即上<br>  http://soccer.atnext.com/jp/soccer </p></body></html>