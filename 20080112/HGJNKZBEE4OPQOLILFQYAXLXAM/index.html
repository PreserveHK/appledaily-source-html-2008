<html><header><meta charset="utf-8"><title>職業司機嘆「有錢係惡啲」</title></header><body><h1>職業司機嘆「有錢係惡啲」</h1><p>【本報訊】的士小巴權益關注大聯盟主席黎銘洪表示，當局這次調低有關指控的超速讀數，日後或會有人以此案件挑戰超速指控，勢將引發抗辯潮，「如果下次告我超速，我一定反對，有案例可循嘛。」</p><p>「小市民就捱打啦」</p><p>超速告票是職業司機的噩夢，黎銘洪稱，由於不了解該案情故不予評論，但一般司機就算對票控質疑也只會「硬食」：「認罪罰幾百，唔認就要請假、請律師同專家，十幾二十萬都唔夠！」<br> 他認為當局這次調低有關指控的超速讀數，勢將掀起抗辯潮。他說：「有錢總係惡啲」，像有巴士公司近日請來一批人員，專門記錄巴士站上落客之的士司機，「總之小市民就捱打啦」。<br> 市區的士司機聯委會主席郭志標說，「業界一早就質疑雷射槍唔準！」不少曾遭控告超速的同業，也感到「被屈」，有人更因在庭上成功質疑雷射槍準確度而獲撤銷控罪：「但我哋有幾多個有錢告上法庭吖，你估好似林生（林建岳）咁，一路行一路跌錢都多過我哋啦。」<br> 香港汽車工業學會副會長李耀培呼籲警方交代，澄清各界疑惑，若涉及雷射槍出錯，可能需重審同類案件，因大部份駕駛者面對超速檢控多選擇認罪。</p><p>是否超速心裏有數</p><p>不過，全港司機大聯盟主席葉偉志說，被抄牌的司機不少都「心中有數」，警方不會有意「明屈」超速：「係咪超速司機自己知嘅，多數都認罪。」他說，事主若不滿被控超速，透過律師挑戰法律，也無可厚非：「呢個世界係咁㗎啦，而且差人怕律師嘛。」
</p></body></html>