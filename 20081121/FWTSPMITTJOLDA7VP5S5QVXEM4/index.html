<html><header><meta charset="utf-8"><title>AsusBambooU6V　TouchWood</title></header><body><h1>AsusBambooU6V　TouchWood</h1><p>每晚睇《冰天動地》，睇住環境受破壞，唔知有無令你環保意識提升呢？AsusBamboo系列新機U6V殺到！與一般電腦採用冷冰冰金屬材料做機身好唔同，破格起用竹及檀木做機蓋同手墊，天然材料令手感更佳外，更可時刻提醒用家注重環保；最重要係——日日TouchWood，日日開工百無禁忌！<br><br>記者：許福合<br>攝影：王文忠</p><p>頂得＞52,000磅壓力
</p><p>U6V使用竹及檀木做機身物料，未打開已經夠晒派頭；摸上機身不覺跣手，仲有凉浸浸嘅感覺。而機面更有如木製傢俬一樣嘅木紋，與HP愛玩壓紋機身相比，U6V就更具自然氣息。其實用竹及檀木除為貪靚外，實質好處係兩種物料皆屬韌性極強，據知可以抵受＞52,000磅壓力，甚至可媲美鋼材，機身耐用程度當然不用擔心，另外最重要係竹成長周期只需要3-5年時間，砍伐後都能自己回復，對大自然破壞就可以減到最低。</p><p>慳電減CO2排放
</p><p>作為一部以環保做賣點嘅筆記簿電腦，U6V亦採用SuperHybridEngine技術，透過軟、硬體互相配合，可以隨用家使用狀態調整電腦耗電量，而高效能LED背光燈亦有助電腦延長操作時間，比起巿面Notebook，電池使用時間可額外多30-70%，更有測試報告指出可以令電腦每年減少12.3kg二氧化碳排放，對環境保護更係有實質幫助！U6V有咁多環保概念，機身仍保持極輕巧的1.57kg，但已內置有高效能IntelCore2DuoP86002.4GHz處理器同4GB記憶體，愛打機亦可從nVIDIAGeForce9300顯示卡欣賞到高質畫面，愛環保，都唔一定要好大犧牲。</p><p>Profile</p><p>處理器：IntelCore2DuoP86002.4GHz<br> 記憶體：4GB<br> 顯示晶片：nVIDIAGeForce9300256MB<br> 硬碟：320GB<br> 無線網絡：802.11a/b/g/Draft-N<br> 光碟機：DVD-SuperMulti<br> 體積：300×220×25.3-31.6mm<br> 重量：1.57kg<br> 電池：6cells鋰電池<br> 查詢：Asus（35824770）</p><p>同場加映：N50噴負離子</p><p>AsusN50係一部獨一無二嘅Notebook，因為佢能夠隨着開機、產生負離子消滅細菌，讓用家的工作環境更健康舒適。同系列仲有部N80，較着重多媒體功能，光碟機會換上BD碟機，加埋IntelHighDefinitionAudio晶片輸出聲效，聲畫都有不俗效果！</p></body></html>