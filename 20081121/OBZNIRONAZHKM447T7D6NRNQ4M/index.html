<html><header><meta charset="utf-8"><title>專家對話：樓價未見底　地產股不宜沾手</title></header><body><h1>專家對話：樓價未見底　地產股不宜沾手</h1><p>港股昨日跌517點，由於樓市不濟，地產股跌勢仍然持續，新地（016）更曾跌穿50元關口，嘉賓指現時一眾地產股已跌近「沙士」價，但由於明年經濟預計不會好轉，樓價料仍未見底，因此地產股不宜沾手。<br> <br> 郭：敦沛金融投資研究部主管　郭家耀<br> 楊：主持　楊慧玲<br> <br> 楊：本港地產股今日（周四）跌幅好大，新地更曾經跌穿50蚊關口，樓市又日日都聽到劈價，而樓價表現又會滯後股市半年以上，咁如果樓價再跌，對地產股有咩睇法？<br> 郭：投資者從樓價嘅跌幅，去估計地產股𠵱家嘅資產淨值係幾多，而普遍市場對樓市嘅睇法，都係講緊跌10至20%，呢個跌幅係最基本，但係似乎都未去到最悲觀，因為有聲音估計都有機會跌到30%；雖然好多地產股已經跌到「沙士」時候嘅水平，但係嚟緊一年經濟未必會好轉，樓價又未似見底，所以地產股好難有上升動力，暫時唔適合沾手。</p><p>想問吓隻建行（939），半年目標睇5蚊有冇機會呢？</p><p>建行內憂外患　未跌完</p><p>郭：最近美銀增持建行到19%，可以有兩個解釋。首先美銀肯增持，就會覺得建行係佢一個核心投資。但美銀可能想喺低價買入，再高價賣走之前（建行上市時購入）股份。呢個消息唔係咁樂觀，美銀都好需要錢，所以建行依然會有沽壓。其實內銀股增長放緩，第四季應該會更差。建行股價跌咗落嚟，但係未完全反映晒佢嘅問題，特別係壞賬方面，國家咁積極去幫中小企，就知倒閉潮好嚴重。好多公司可能做埋聖誕就關門大吉，所以我估撥備高峯期可能去到明年第一季甚至第二季。如果真係想買，起碼見番上一次低位2.7元先至好諗。</p><p>click入 http://finance.appledaily.com以webcam參與節目及收看 <br> <br> 歡迎phonein28698262暢談心得亦可email至mailto:finance@appledaily.com搶先貼股&#13;</p><p>嘉賓主持<br> 亨達集團研究部董事<br> 黃敏碩</p><p>今日嘉賓<br> 比聯金融產品衍生工具部策略師<br> 張小喬</p><p>視像嘉賓<br> 輝立證券董事<br> 黃瑋傑</p></body></html>