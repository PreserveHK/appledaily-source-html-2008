<html><header><meta charset="utf-8"><title>基建非仙丹 - 左丁山</title></header><body><h1>基建非仙丹 - 左丁山</h1><p>建造業工人上街遊行，要求十大基建快啲上馬，以紓緩建築界之失業問題。本港建造業過去十年，的確興旺期短，不景氣長，從業員不論資歷階級，皆受失業威脅。不過呢次裁員潮，來得太急太快，半年之前，新進建築師Ｌ先至同左丁山講：「搵工好易啫，我行上去鰂魚涌一間大建築師行申請職位嘅話，可以立即返工。」言猶在耳，呢間大建築師行已經話裁咗七八十人。點解咁急呢，澳門金沙擴建工程停工是其一，杜拜放緩是其二，杜拜最大一間發展公司Emaar已經叫停一啲工程，大家唔好以為澳門冇得做，可以去杜拜搵工。國際油價由七月十一日之高峯，每桶一百四十七美元，下滑至近日之五十五美元左右，唔見咗六成三，你估中東會唔受影響咩。<br> 香港推行高地價政策托樓市，政府一再聲言不肯「賤價賣地」，於是勾地困難，地盤開工少，建造業只靠基建開飯，而基建必須不斷諮詢立法會、區議會與市民，人人有意見，有聲音，啲基建項目想話盡快上馬呀，不妨參考吓西九與啓德項目，淨係諮詢、策劃都搞咗十年啦。<br> 大學人士來電，講及各大學擴建迎接二○一二年四年制，佢話只有三年時間，拼命開工都未必趕得切，但半年至一年前之招標、適逢澳門杜拜好景，物價狂漲，故此工程預算比較高，收齊之後，申請撥款嘞，點知碰上金融海嘯，建造業工人失業，於是尊貴的議員立即批評，話可以拖一拖，再計過數。冇話唔得嘅，工程無可避免會拖慢，故此大家心急如焚，唔知趕唔趕得切在二○一二年暑假完成大部分工程。<br> 不過工程開展得到，亦只係惠及建造業、工程界人士啫，畀銀行裁走嘅銀行產品銷售人員，唔通可以立即轉型做地盤工人咩。所有政府救失業嘅方法，只得一道板斧，就係基建基建再基建，不理效率及浪費社會資源。在以服務業為主嘅紐約、倫敦、香港，基建難以阻止失業率上升，特區政府唔好給予市民太高期望，以為十大基建係仙丹。</p></body></html>