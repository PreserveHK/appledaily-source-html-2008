<html><header><meta charset="utf-8"><title>敏妮Talk：人民幣魅力未減 - 溫敏妮</title></header><body><h1>敏妮Talk：人民幣魅力未減 - 溫敏妮</h1><p>天氣又熱又潮濕，最容易滋生蚊蟲，雖然敏妮屋企好清潔，極少有小昆蟲來訪，但為求安心，敏妮星期六都喺屋企放滅蟲「毒氣」。屋企變咗毒氣室，敏妮都要搵地方避，結果走去書局打書釘，兼約朋友敍舊。</p><p>大陸定存息更高</p><p>友人一坐低就問，「敏妮，你有冇買人仔債券？」冇！原因並唔因為回報唔吸引，純粹因為敏妮唔得閒，錯過咗。家陣較熱門嘅高息貨幣主要係紐元、澳元、英鎊，雖然新西蘭央行上個禮拜減息，但以外幣定期存款嘅息率計，紐元利息依然係最高，不過，減息消息一出，紐元滙率就即刻跌，賺埋啲息分分鐘唔夠冚蝕咗嘅滙率。<br> 存外幣，除咗睇利率，最緊要考慮埋滙率，講到滙率，睇怕冇邊隻貨幣會穩陣得過人民幣，而朋友所講由交行發行嘅人民幣債券，年息3.25厘，加上人民幣升值，回報都唔差。不過，正如朋友講，人民幣債券揸兩年先有年息3.25厘，家陣喺大陸開個人仔戶口，做半年定存年息都有3.78厘，每半年續期，唔使綁緊啲錢，同樣可以把握人民幣升值機會。</p><p>在港買賣較方便</p><p>不過，話分兩頭，敏妮唔係經常中港兩邊走，所以唔係好慣要顧多個大陸戶口，而且喺大陸開戶口做人仔定存，雖然利息高過人民幣債券少少，但始終要擔心啲錢滙入滙出嘅問題，仲有國家政策真係可以隨時限制你提款，相比起喺香港買人民幣債券，全部香港搞掂，亁手淨腳。雖然，認購人民幣債券有手續費，但將啲人民幣滙上大陸做定存，滙入滙出嘅手續費，加埋大陸收嘅利息稅，回報可能高唔過買人民幣債券好多。<br> 睇怕個市都仲有排差，所以既然有啲三厘幾息嘅投資，做吓都無妨，所以下個月再有人民幣債券出籠，敏妮都會諗吓。<br> <br>  http://wanmanli.com/blogs/ </p></body></html>