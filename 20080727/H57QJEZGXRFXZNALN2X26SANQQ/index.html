<html><header><meta charset="utf-8"><title>小貴婦起革命
</title></header><body><h1>小貴婦起革命
</h1><p>早排Jaguar家族中相對嬌小嘅X-Type先至換運動Look亮相，點知兩個月都未夠，竟然又再裝身，09SportLook搶閘登場！今次主打玩襯色，座椅及內櫳都用上帶點戰意，但又夾雜高雅古典味嘅啡紅方格皮革裝飾，跟穩重感十足嘅炭灰色車身形成大膽強烈嘅對比，像個不甘沉悶嘅小貴婦要起革命。<br><br>記者：黎頌詩<br>攝影：伍慶泉<br>Model：草</p><p>09Model搶閘</p><p>一向老成持重，堅持古典貴氣嘅Jaguar，近年可算係大膽革新，連沿用多年嘅躍豹標記都消失。老實講，我會覺得若有所失。大概X-Type在改用新設計嘅同時，依然俾躍豹現身車頭，一眾死硬Fans總算有番啲安慰。不過有趣嘅係，外觀上Keep住傳統特色嘅X-Type，反而係各車系中，玩年輕化玩得最激嘅一員。<br> 今次09Model嘅Sport版，外觀基本上跟登場不久嘅2.1SE同出一轍，豹頭車徽襯網紋鬼面罩再加躍豹標誌，另加側鏡指揮燈、鯊魚鰭天線以及前輪沙板後嘅Jaguar字樣裝飾等，都係新一代Jaguar指定動作。最搶眼係胎軨，由本來簡潔嘅五輻式轉為較繁複嘅設計，多咗幾分古典跑味。原來車尾還多了塊小尾翼，不過異常低調，基本上不影響整體風格。</p><p>古典跑味</p><p>跑味大爆發的是內櫳。當然奪目嘅啡紅座椅不用打開車門都已搶盡收視，炭灰車身撞啡紅，個性夠鮮明！如果話，火紅代表辣味，今次Jaguar選嘅啡紅又似乎多了點典雅感覺，加上皮面上嘅格子圖案，甚至車門上都有相同嘅格子皮飾，明顯Jaguar嘅跑味都係古典過人。<br> 有點意外係錶板同中控台竟大量用上街車味十足嘅碳纖裝飾，呢種野性喺Jaguar車系算少有。新Sport版喺性能上跟前作並無差異，據講懸掛調校得偏硬配合動感，不過實際駕駛感差異不大。2.1公升V6引擎156匹馬力，擺明賣運動感而非速度感，加速走彎穩打穩扎，坐得舒服之餘，駕駛享受從不落伍，一貫Jaguar本色。</p><p>規格
</p><p>引擎：2,099c.c.V6<br> 馬力：156bhp/6,800rpm<br> 扭力：196Nm/4,100rpm<br> 傳動：5前速自動波<br> 查詢：積架香港（25200989）</p></body></html>