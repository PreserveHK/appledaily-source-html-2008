<html><header><meta charset="utf-8"><title>隔牆有耳：奧馬保安急掃釘 - 李八方</title></header><body><h1>隔牆有耳：奧馬保安急掃釘 - 李八方</h1><p>北京奧運進入最後倒數階段，香港奧馬亦整裝待發，參賽馬匹噚日起陸續抵港，馬術參賽馬匹身價不菲，每隻馬價值最少逾千萬港元，因此香港要興建六星級馬房畀佢哋住，場地設施更加不容有失，𠵱家有恐怖組織聲言要搞事，保安工作更加要做到加零一。<br> 八方日前去奧馬場地參觀，見到有個工人拎住一個金屬探測器周圍掃，即刻避開一邊，擔心路上有地雷，不幸踩中就唔使迎接奧運。工人見狀話唔使緊張，佢唔係掃雷，只係掃釘，因為奧馬場地剛竣工，可能遺下鐵線、鐵釘喺沙地、草地上，萬一價值千萬元「戰馬」行過時踩到異物受傷，後果堪虞，所以有關方面要派人地氈式掃除不明物體，保障馬匹安全。</p></body></html>