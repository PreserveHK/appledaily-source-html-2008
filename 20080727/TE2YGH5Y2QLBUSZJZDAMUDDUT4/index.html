<html><header><meta charset="utf-8"><title>反彈之後 - 左丁山</title></header><body><h1>反彈之後 - 左丁山</h1><p>剛好一個月前（六月廿七日）本欄寫「後市不穩」，引述基金經理Ｌ講股市，佢話信貸緊縮而未結束、通脹肆虐，股市仲會努力尋底。與基金Ｌ吃飯嗰日，係六月十八日，恒生指數收市報23,325點，到咗稿件見報之六月廿七日，恒指收報22,042，已經跌咗1283點或5.5%，一個月嘅低位係七月十五日之21,174點，可見基金Ｌ的確言之有物。<br> 好嘞，七月二十一日，股市大升658點，恒指收報22,532，輪到基金Ｋ請吃晚飯，大家梗係又問佢如何睇後市。基金Ｋ話恒指由23,325點去到21,174點，跌咗9.2%之後，自低位反彈，好自然，但從基本因素睇，全球經濟皆受美國影響，有人講de-coupling，實在言之過早，亞洲人唔好以為亞洲經濟興旺就當美國冇到，美國爛船有三分釘，佢患大感冒之時，亞洲亦難逃傷風。目前美國聯儲局為咗挽救經濟，連番減息，放棄美元，意圖透過美元貶值，增加出口競爭力，同時削減入口，亦因美元貶值，外國人以外幣購買美國資產，相對便宜，於是美國資產價格係緩慢下跌，人民唔感到有多大痛苦。<br> 基金Ｋ話：「大家可回憶番九七金融風暴之後，我哋因為攬住聯繫匯率，美元兌外匯升值，港紙跟住，整個經濟調整過程就係減人工，失業率升，通縮，資產價格大跌，過程緩慢而痛苦，如凌遲至死，香港市民痛苦不堪。當時如果有公投，叫香港市民揀（一）脫鈎貶值，還是（二）擁抱聯繫匯率，一齊死頂嘅話，我相信市民會選第一項。」經基金Ｋ提醒，香港因聯匯唔可以變動（此乃特區政府之聖牛），目前之失業率夠低，通脹高，資產價格大體上升，剛好係一九九七至二○○三嘅經濟循環之對立面，以前市民為通縮愁苦，現在為通脹驚心。講到尾，後市點睇？基金Ｋ話美國政府大力救市，成效不著，更因碰上油價拖高糧價，一齊上揚，導致全球通脹，而經濟無起色，正好形成七十年代之經典滯脹局面，帶來嚴重政治後果（如全球運輸界示威抗議油價），基金Ｋ認為股市反彈過後，會再次尋底！（按：七月廿五日恒指收市報22,740點。）</p></body></html>