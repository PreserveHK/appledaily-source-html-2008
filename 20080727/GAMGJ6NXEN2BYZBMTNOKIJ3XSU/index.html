<html><header><meta charset="utf-8"><title>甜品當正餐</title></header><body><h1>甜品當正餐</h1><p>天口熱，無胃口食嘢，翳翳悶悶不如甜品當正餐啦，「閒敍廊」甜品師傅健哥鍾情士多啤梨，「Strawberry夠甜，食完唔會滯，又含豐富維他命C，夠Sweet女仔最鍾意食。」想食？逢周六、日及公眾假期3:00pm至5:30pm自動蒲頭啦，香芒甜莓下午茶自助餐成人每位$148，小童每位$98，精選必食甜品有以下兩款，試過就知好味道。<br>（尖沙嘴梳士巴利道22號九龍萬麗酒店2樓/27346650）</p><p>草莓清酒啫喱壽司</p><p>清酒加熱揮發酒精，加士多啤梨粒雪成透明啫喱狀，入口軟綿好淡淡清酒味。</p><p>草莓花旗蔘芝士餅</p><p>加花旗蔘粉同士多啤梨做芝士餅，蔘粉味甘，中和肥膩口感，士多啤梨大大粒，好甜。</p></body></html>