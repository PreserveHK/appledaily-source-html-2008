<html><header><meta charset="utf-8"><title>中環在線：施永青「冇能力養咁多人」 - 李華華</title></header><body><h1>中環在線：施永青「冇能力養咁多人」 - 李華華</h1><p>金融海嘯殺埋身，地產代理首當其衝，搞到差唔多每日都傳有地產代理裁員及執笠。<br> 日前更言之鑿鑿話中原地產噚日炒三百幾人，雖然消息未經證實，但華華有好多老友喺中原做，自不然要打電話畀佢哋關心吓，點知有兩三個老友話已經放緊「大假」，聽講東南九龍同將軍澳都係重災區。<br> 中原炒人咁大件事，梗係要搵老闆施永青求證，施生話：「係咪炒咁多就唔知，但𠵱家嗰市咁差，以現時成交量去計，根本冇能力養咁多人。」</p><p>日進員工仲有工返</p><p>佢仲話中原為咗顧全大局，保住大部份人嘅飯碗，點都要縮減開支，除咗舖租貴、冇生意嘅分行要關閉外，仲要裁減部份人手，裁幾多就要由市場決定。<br> 傳聞中原子公司日進測量師行都唔掂，面臨倒閉。施生話一間公司如果長期蝕錢，蝕得多自然會執笠，「曾經諗過執咗佢算，但好多夥計唔想死，所以繼續做落去。」<br> 華華最後搵到日進員工，佢話仲有工返，頂得住咁話。</p></body></html>