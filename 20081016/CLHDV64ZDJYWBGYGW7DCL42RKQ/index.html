<html><header><meta charset="utf-8"><title>日意中均一$98　期間限定刺身</title></header><body><h1>日意中均一$98　期間限定刺身</h1><p>女：經濟不景，雖則話慳得就慳啫，但浪漫約會晚餐幾百蚊落樓你唔係肉赤呀？<br>男：我慳唔等於我Cheap！為抗逆巿，以下日、意、中三國菜套餐各均一價$98，就可品嚐一流時令菜，又刺身又鵝肝又大閘蟹，證明拖女食飯有面但縮骨的選擇一樣有。<br><br>記者：林佩婷<br>攝影：陳陶鈞、楊錦文、周旭文<br>Model：Luke、Yuki</p><p>40%Off食大閘蟹餐</p><p>又到大閘蟹季節，市面上低消費都要60蚊隻蟹，但現時至12月31日，做開街坊生意的豪苑酒家就推出大閘蟹煲仔套餐，只要$98（散叫需$168）就包括約5両大閘蟹1隻、芋茸豬面青煲仔飯及啫啫生菜煲，全個套餐唔止有大閘蟹，仲有熱辣辣煲仔飯，不但可兩人分甘同味，仲飽住肚走。</p><p>大閘蟹煲仔套餐$98<br><br>足両大閘蟹</p><p>約4至5両重的江南大閘蟹，原價$68。</p><p>芋茸豬面青煲仔飯</p><p>芋頭先蒸熟壓茸，加入膶腸及臘肉粒混合，之後和豬面青肉放入半熟的飯內煲熟，手工繁多，原價要$48。</p><p>啫啫生菜煲</p><p>燒紅砂煲後加入青菜炒，利用高溫保留蔬菜水份。加入貴價大蝦亁，惹味非常，原價$52。</p><p>其他精選<br>避風塘炒豆腐</p><p>原價$48<br> 特價$28<br> <br> 午市小菜避風塘炒豆腐，惹味香口，特價中正中脾胃。</p><p>豪苑酒家</p><p>地址：紅磡馬頭圍道108號地下<br> 電話：23636433<br> 優惠期：10月17日-12月31日（晚上6時至11時供應）</p><p>意國四道菜　平兩嚿嘆鵝肝</p><p>平民意菜連鎖薄餅，一塊超級至尊都過百，更遑論要嘆鵝肝等上等意國風情！但現時MammaMiaCaffe就推出了全新鵝肝鴨胸套餐：法式海龍皇湯、前菜煙三文撻撻沙律、主菜法國鵝肝鴨胸天使麵及甜品鵝肝意大利雪糕，原價要$288減到$98就食到，平近二百元，老細更擺明共度時艱不會將貨就價，店內有意大利廚師坐鎮及空運當地食材，最出名的鵝肝菜式每日賣過百客，此套餐全日供應晚巿照做，抵爆！</p><p>法式海龍皇湯<br><br>鵝肝鴨胸套餐$98</p><p>有新鮮龍蝦肉外，還用了魚骨及龍蝦殼熬製湯底，味道十足。</p><p>煙三文撻撻沙律</p><p>混合了新鮮三文魚及煙三文魚，令味道層次更加豐富。</p><p>鵝肝鴨胸天使麵
</p><p>主菜鵝肝加鴨胸可算是最佳配搭，加上幼幼的天使麵，中和肉類的油膩，店主話三者配合最夾。</p><p>鵝肝意大利雪糕
</p><p>意大利雪糕加鵝肝可算是全港獨有！鵝肝獨特的味道被雪糕加以中和，微鹹跟雪糕的甜配合得剛剛好。</p><p>其他精選<br>辣肉腸薄餅$89&#13;</p><p>由意大利主廚製造餅皮，加上意大利空運到港的肉腸，甚為正宗。</p><p>MammaMiaCaffe/MarcoBistro</p><p>地址：中環機利文新街24號地下<br> 黃埔花園第4期G12<br> 電話：39041128/22642699<br> 優惠期：10月17-24日</p><p>5款時令刺身　任點好和味<br></p><p>香港人鍾情的各國菜式中，日本菜肯定位列三甲。踏入秋季，正值日本九州魚類最肥美的時候，食刺身便最好不過，可惜價錢亦有番咁上下！饞嘴加慳家天性驅使下，八到旺角藏戶最近推出$98秋季魚生拼盤，每日新鮮飛機返貨，按進貨魚類，顧客可從13款時令海鮮中選5款作魚生拼盤，當中包括有秋刀魚、鯖魚、海膽、響螺等，平均來講，每款大約有三件，抵食程度是3至4人叫一個拼盤亦剛好。另外，藏戶為概念店，店內小食多為Fusion菜式，價錢亦不過$35至$70左右，屬低消費和菜。<br> </p><p>季節限定海產刺身拼盤$98</p><p>𩶘魚肉質結實硬淨，食落有咬口；油甘魚油份高，魚油多易入口；酢鯖魚需預先醃製才好味，最好作頭盤配清酒飲；北海道帶子大大隻味鮮甜；廣島蠔好鮮甜，比其他的蠔少腥味。</p><p>其他精選<br>紅酒牛脷$58</p><p>用波爾多紅酒浸牛脷半日再燜，唔韌之餘咬落仲好Juicy。</p><p>藏戶</p><p>地址：旺角兆萬中心9樓<br> 電話：27837618<br> 優惠期：即日至11月30日<br> （晚上6時至11時半供應）</p></body></html>