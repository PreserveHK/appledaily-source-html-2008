<html><header><meta charset="utf-8"><title>明天排硬隊　搶$200連卡佛×YSL</title></header><body><h1>明天排硬隊　搶$200連卡佛×YSL</h1><p>對於時裝愛好者來說，每次二、三千上落只是慣性的找數手勢，不過呢排股市冧到癲加埋通脹，即使購買慾旺盛，荷包都一定要急速止血！多得Hi-End界老大哥連卡佛來一招雪中送炭，搵來YvesSaintLaurent、NeilBarrett、UNDERCOVER、ThomasWylde、PRPS交叉出別注Tee，體恤民情件件平賣$200，就當是為虛榮心止止血。明天開舖唔夠手快搶唔切，小心變成「時裝界苦主」！<br><br>記者：葉雪芯<br>攝影：梁細權<br>Model：Felipe.F@mmhk<br>Hair&amp;Makeup：Meegan</p><p>$200搶五大潮牌</p><p>食過翻尋味，連卡佛上半年平賣$200CollaborationDesignerTee系列大受歡迎，第二波明天登場。上次有RafSimons、Victor&amp;Rolf等大牌，今次陣容亦唔輸蝕，分別有大師級YvesSaintLaurent、NeilBarrett、ThomasWylde、PRPS撐場，同樣以$200親民價發售。上次據知唔夠三個鐘火速賣晒，今次各位要排幾個鐘先入到貨暫時未知。<br> 今次參與的五個品牌中，頭號目標一定是大師級YvesSaintLaurent，疑似上季RafSimons奧運五色環的完結篇，以金牌做圖案，掛繩唔止玩FakePrint，仲用埋絲絨料，即使一件Tee都要保留YSL的貴氣！大細路NeilBarrett算最搶眼，彩色直間加V領，玩味突出；至於以骷髏頭做簽名式圖案的ThomasWylde，照辦煮碗用骷髏頭做TeePrint。不過UNDERCOVERFans睇怕要買多張機票，事關今次其招牌蒙眼肥熊圖案Tee就無緣在港現身，只限北京店發售。</p><p>超罕連卡佛限量別注</p><p>叫得做Hi-End界老大哥，各大潮牌都要畀番幾分薄面，新一季秋冬男裝多個潮牌亦爭住同連大哥出限量別注。每個牌子推出的款式和用料，一個起兩個止，通通都是特別為今次連卡佛Crossover而製作，至於數量更加罕有得驚人，最少只得十幾二十件，認真爭崩頭！</p><p>1.EngineeredGarments日潮新寵
</p><p>EngineeredGarments由移居美國多年的日本設計師鈴木大器主理，但一點日味都無，反而充滿美式風格，每件皆MadeinNewYork。自去年4月號《Huge》力煲再經一眾著名Stylist瞓身推介，連《boon》、《MENSNON-NO》等潮誌皆見蹤影，成日潮新寵。</p><p>2.McQ低調黑白格</p><p>AlexanderMcQueen在時裝界癲足咁多年，早已經習以為常。來到今次連卡佛Crossover，估唔到收晒火，玩低調，以副線McQ推出企領絨面軍褸。不過絕對唔係交行貨，別注版推出ExclusiveStyle黑白格仔，非常畀面。</p><p>3.PRPS男星至愛</p><p>稱得上男星至愛牛仔褲，型男碧咸日日着，本地型人Wyman聲言必買牛牌之一，就連荷李活靚佬TomCruise都是捧場客。每條牛仔褲均以Handmade縫製，洗水效果獨一無二，布料更選取津巴布韋的有機棉。別注版為爛牛，皮牌少不了PRPS「紫製品」顏色。</p><p>4.Rogan出藍衞衣</p><p>美國低調牛王Rogan，以科技與人手專門洗水技術打響名堂，今次就為連卡佛推出SpecialLabelling的別注版深藍色有帽衞衣。</p><p>5.FredPerry黑金風暴</p><p>英倫Mod界代表FredPerry大家都不陌生，今次Crossover推出ExclusiveColourCombination黑×金，型到裂，加埋個連卡佛ExclusiveTag，虛榮指數升到上天花板。</p><p>6.Vintage55校園Retro</p><p>又一個美牌代表，玩開限量這個把戲，最有名是以美國Icon人物為設計靈感的服飾，包括占士甸、瑪麗蓮夢露、美國太空總署和ILoveNY標誌等。今次轉番LowKey一點，深藍色開胸冷衫外套，學生Feel返晒來。</p><p>7.KSUBI銹迹舊牛</p><p>澳洲潮牌KSUBI與連卡佛已經唔係第一次合作。今次推出淺色洗水牛，膝位和褲袋位均有生銹迹營造Vintage感，後褲袋位的十字PatchWork、褲腳田字繡線和招財貓Sticker都是今次別注的特別Details。</p><p>8.HeddieLovu日產20條</p><p>日本盛產牛仔褲之鄉岡山出品的HeddieLovu，由設計師池本沙知代主理，是日本製牛職人界神枱級牛仔褲，每條牛仔褲均以人手製，1日只有20條產量，喜用重磅的牛仔布，洗水及染色效果獨一無二，更聲稱可穿100年，連時裝設計師JohnGalliano都是其擁護者。</p><p>i）IFCLaneCrawford（21183388）<br> 中環國際金融中心Podium3<br> <br> p）PacificPlaceLaneCrawford（21183668）<br> 金鐘太古廣場L1</p></body></html>