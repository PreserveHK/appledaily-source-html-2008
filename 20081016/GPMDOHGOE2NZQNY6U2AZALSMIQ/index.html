<html><header><meta charset="utf-8"><title>轆Book：對開雙尾門　窄位照開</title></header><body><h1>轆Book：對開雙尾門　窄位照開</h1><p>「行家慳油比賽？」Sorry，無興趣！「有人行100公里用咗4.9公升咋！」又如何！反而Doblo吸引我啲，話晒係香港首部Fiat客貨車喎，齋聽都型喇！由Fiat專做商用車嘅FiatProfessional推出嘅Doblo真係好Cutie，唔講仲以為係私家車，車仔細超好使，雙趟門連雙尾門，逼逼狹狹輕易上落貨，呢啲叫咩？咪係瀟灑囉！<br><br>記者：梁美甜<br>攝影：譚盈傑<br>協力：徐影龍、朱崇德<br>Model：Enrica</p><p>11種色任揀</p><p>意大利Fiat大家唔會陌生，單係部可愛教主500同最新嘅500POP已經俘虜唔少粉絲喇，出自Fiat商用車部門嘅Doblo雖然係客貨車，但秉承可愛本色，小巧輕盈卻性能超強。1.9公升Multijet柴油引擎加埋六速波箱，馬力輸出達105匹，唔誇；咁扭力呢，二千轉唔使就可以全數輸出高達200Nm嘅扭力，犀利！<br> 好多輕型貨Van都係掀背式，Doblo背道而馳，係雙趟門加雙尾門，無論係人定係貨上落都好方便，以兩部車之間嗰少少位，只要夠開單邊尾門就已經可以輕易上落到貨，大前提當然係載咩貨喇！Doblo走嘅係類似Every路線，轉為Retail或Hi-end啲行業老闆而設，性格舖仔、Cafe或者Boutique小店至啱，自己一手包辦，最正係柴油車夠慳油之餘，五座位兼有尾箱貨物位夠見使，最盞係改裝潛能勁，歐洲將佢又改又拉花，又型又實用，連早排新加坡車展都見最新款兼拉花嘅Doblo，超靚！仲要原廠有成11種車身顏色任揀，Yeah到暈，唔係我崇洋，雖然條街大把日本貨Van，但係覺得貨Van可以咁過癮都係第一次！</p><p>慳油夠力，好玩！</p><p>Doblo最盞嘅係本身已經係歐盟四型環保偈，好慳油，代理最近搞咗個慳油比賽，試吓部車有幾堅，我無時間玩慳油比賽，但循例測試部車都要，搵埋同事阿龍同體重超過200磅嘅阿德，連埋Model、攝影師同埋我，啱啱五個人，絕對係Full-load，阿龍一坐上車即變車手龍，手車點先？Model無端端會喊驚，你話呢！喺將軍澳跑咗轉之後，心血來潮想食雪糕，大家齊飛出西貢碼頭搵老牌雪糕車，上斜落斜部車都顯示出佢嘅有心有力，吃唔吃力呀？「仲有大把，未試過揸貨Van視野闊到咁」，係，收到，幅擋風玻璃超大加上腰線低，唔開揚至奇！計我話最Feel到佢性能係入彎嗰陣，車身定兼指向性高，惟指示燈好似同車手作對，軚輕扭向左再打左燈時總係唔着，相反右面亦然。儀錶顯示開車時每100公里行10L咁滯，之後越踩越順，到我哋返回公司大約行咗35公里之後，儀錶顯示係平均每100公里7.2L左右，即係話跑足百公里耗油會再慳啲，但係唔好忘記，呢程並非以定速慳住嚟行，而係以測試車身性能兼Full-load「飛」住行，咁嘅成績算係咁，講真，用得貨Van嘅都唔會50、60公里定速咁行啩，遊車河咩？</p><p>規格<br>FiatProfessionalDoblo</p><p>引擎：1,910c.c.直四Multijet<br> 馬力：105bhp/4,000rpm<br> 扭力：200Nm/1,750rpm<br> 傳動：五前一後手動變速<br> 懸掛：（前）獨立麥花臣桿配彈簧圈附吸震筒<br> （後）葉片彈簧<br> 售價：首30部特惠價$179,000（原價$189,000）<br> 查詢：祥龍汽車（24778208）</p></body></html>