<html><header><meta charset="utf-8"><title>變靚啲套餐　3萬減磅40kg</title></header><body><h1>變靚啲套餐　3萬減磅40kg</h1><p>女孩子為有苗條身形，使多多錢都肯，原來男士們都係一樣，不過多數花喺座駕身上；有見及此，意大利Alfa車廠就為旗下159SW2.2推出變靚啲行動，加推Ti特別版。減磅40kg、Low低20mm、改換19吋胎軨、紅色Brembo制動卡鉗，令人一睇就覺得佢入型入格！只要比普通版多花3萬元就可以有齊上述配備，兼且仲要係原廠料，要變靚啲真係無難度！<br><br>記者：鄭達基<br>攝影：王文忠<br>模特兒：Tobey</p><p>跑格Wagon現身份</p><p>先旨聲明，我唔係話原有普通版Alfa159SW唔好，但我覺得既然花得起近40萬元嘅車價，倒不如畀多3萬元買呢款Ti特別版；點解？如果將部159SW普通版送去坊間改裝公司照單執藥改裝，喺外裝上先改換19吋合金胎軨、前後紅色Brembo制動卡鉗、可Low低車身20mm嘅跑車懸掛、適量跑車包圍、電鍍門邊鏡殼的話，我諗3萬元最多淨係換到胎軨或制動卡鉗，想換埋其他嘢？畀多啲錢吖唔該！<br> 畀多嗰3萬元唔只淨係改個Look，查實連內櫳都有改；當中最搶眼梗係前後兩排新款皮椅，另外又換上繡有紅線嘅專用軚環，連腳踏都變埋鋁合金款式，咁你話啦，拎3萬元出嚟又點可以改到咁多嘢，仲要係原廠料喎……</p><p>內外改良部品</p><p>Low低快跑定得多</p><p>新車個Look唔只有型有跑格，揸落去一樣咁爽。話說拍攝當日遇着大暴雨，要擇日再試；終於等到天空放晴嘅日子，就即刻飛落代理喺九龍灣嘅大本營攞車跑番轉。<br> 由九龍灣出發，一直使用6前速Selespeed半自動波嘅全自動模式行車，發覺轉檔時出現「全車跪拜」嘅情況已不復見，而且仲Smooth咗好多，及後改以手動操作，起跑加速反應爽得很。至於改配跑車懸掛Low低20mm後，匹配尺碼為235/40R19高效能輪胎，即使喺彎多嘅清水灣道快跑都定過抬油，畀到人有十足信心。</p><p>Alfa159SWTi2.2規格</p><p>引擎：2,198c.c.直4DOHC<br> 馬力：185bhp/6,500rpm<br> 扭力：23.5kgm/4,500rpm<br> 傳動：6前速Selespeed半自動波，前驅<br> 車輛提供：AutoSportiva（28778788）</p></body></html>