<html><header><meta charset="utf-8"><title>個唱變勁舞花生騷<br>Kelly自嘲肥美人魚</title></header><body><h1>個唱變勁舞花生騷<br>Kelly自嘲肥美人魚</h1><p>陳慧琳前晚在紅館封館前舉行最後一個演唱會，她施展渾身解數，連番勁歌熱舞，又化身美人魚及埃及妖后等七個造型，歌衫換不停，配襯招牌長腿作賣點，使演唱會儼如時裝騷，令觀眾目不暇給。</p><p>陳慧琳（Kelly）前晚在紅館舉行首場「LoveFighters演唱會08」，整晚共有七個主題，Kelly更換多套歌衫，緊接開場的未來戰士look後，她隨即變身籠中孔雀，露出小蠻腰和舞蹈員鬥舞，除踢腿、扭腰和趴地外，又左右手拿着神燈做拱橋，更與排舞師Sunny胸對胸跳舞，跳完後Kelly即說：「好辛苦，扭腰練咗好耐，原本唔識拱橋，睇唔清楚？我行過跳畀你哋睇。」說畢隨即走到觀眾前表演。</p><p>施擊股誘惑</p><p>舞台其後又變成玩具王國，Kelly更以bearbearlook可愛造型現身，台上又有幾套衣衫掛在架上，當Kelly一站上去即儼如換了衫一樣。接着她又換上埃及妖后造型，由大批古埃及打扮的舞蹈員抬出場，當她與舞蹈員勁舞時，更不時拍打自己的屁股，狀甚誘惑。Kelly其後坐在巨型珍珠上以美人魚造型示人，她更笑問觀眾：「靚唔靚？不過魚尾好肥！」<br> 到安哥部份，Kelly改穿白色燈衫和短褲化身dancingqueen，露出長腿再度勁歌熱舞，她更叫全場觀眾起身，親自教他們跳舞，心情勁high。</p><p>嗚咽謝歌迷</p><p>到尾聲時，Kelly換上銀色長裙，裙襬隱約透現美腿，當她唱《最愛演唱會》前更感觸嗚咽地說：「第五次都依然咁緊張，每次我都想挑戰自己，令自己進步，冇你哋就冇第五次個唱，唔知仲有冇第七次或第八次，年紀大就唔可以唱《花花宇宙》同着短褲。」當她唱歌時更不時索鼻及掩眼。<br> 事後Kelly接受訪問時坦言自己緊張到沒有胃口，但滿意自己的表現，最喜歡未來戰士look，而男友Alex則會稍後才來捧場。對於尾聲時如此感動，是否暗示結婚退出？Kelly說：「唔係，但我啲鼻涕流到落個口，所以要索，唔關結婚事。」<br> 採訪：胡比　攝影：葉君海</p><p>蝦碌小八卦：暗藏墊底歌聲</p><p>陳慧琳前晚演唱會上演唱了不少觀眾熟悉的快歌，但個唱初段當Kelly唱快歌時，聲音比較細，而現場亦發覺當Kelly唱快歌時，有她的聲音「墊底」。事後問到Kelly聲音較細聲時，她表示：「第一場係咁，會比較多蝦碌嘢，我相信過咗第一晚會好啲！」</p><p>蝦碌小八卦：叫停音樂寬衣</p><p>Kelly在美人魚環節（圖），原定唱一曲《風花雪》後，便除去外披的白色長袍，展示其一雙長腿，可惜樂隊擺烏龍繼續響起音樂，結果Kelly自己叫停音樂，她笑說到除衫時間，可惜她呆等了數十秒也沒有人上台為她寬衣，她皺眉示意舞蹈員協助，不過當時舞蹈員的服飾包裹着雙手，未能相助，最後才有兩名女助手衝上台協助除衫。</p></body></html>