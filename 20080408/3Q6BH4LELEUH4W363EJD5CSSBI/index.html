<html><header><meta charset="utf-8"><title>砧板似洗衫板　喪劈無刀痕</title></header><body><h1>砧板似洗衫板　喪劈無刀痕</h1><p>啄啄啄啄，對於餐餐捱無味飯盒嘅人嚟講，呢幾嘢阿媽手起刀落、斬瓜切菜劈砧板傳出嚟嘅啄啄聲，聽落特別溫馨，住家飯特別好味也！砧板有平有貴，Sell慳位、防菌、抑臭乜款式都有，真係揀老婆都無咁煩，無計，又要勞煩阿媽幫幫眼。<br><br>記者：洪偉順<br>攝影：周旭文<br>模特兒：Carol@StagesModel</p><p>保養得宜用十年</p><p>「同菜刀一樣，砧板用鈍咗就要磨一磨，」阿媽話：「保持清潔可以襟用啲，識得保養，一塊砧板閒閒哋用到十年或以上。」最大路二分法，家庭用砧板通常分木質同膠質兩種，膠質砧板較易保養，因為膠唔會吸收液體，每日用清潔劑、每月用鹽同醋混合熱水省亁淨就掂；木質砧板就要花多啲工夫，因為木會吸水，所以唔建議用清潔劑，清潔劑會令木材腐爛，殘餘化學物質會污染食物，對付殘存油份同肉屑，正確方法應該用熱水冲亁淨，若有魚腥味或其他異味的話，用檸檬加粗鹽洗一洗就掂，「如果見到木砧板出現黑點或者裂痕，唔好慳，買過塊新啦，否則食物會受細菌感染。」<br> 「如果廚房地方夠大，木質同膠質砧板都有齊就最好啦。」鬼唔知咩阿媽，至弊十個香港家庭，九個半廚房都細過豆腐膶呢。今日搵嚟7款砧板，邊款好我唔敢下結論，辛苦你嘞阿媽，幫手劈豬肉做試驗，發表吓意見啦。</p><p>新力切菜板$28</p><p>重700g，第一眼望以為係洗衫板，阿媽話：「同一塊砧板有唔同功能區域，中間磨砂位置適合切魚切菜，下面波浪紋適合切肉，兼有防滑作用，掂檔喎。」（a）</p><p>利恒泰國憲木砧板$110</p><p>家庭最常用砧板，顏色深，阿媽話：「要長期保持濕潤，唔可以日曬風吹，木質堅硬適合斬骨頭，好處係大嚿夠實淨，劈骨頭砧板唔會走位。」（b）</p><p>NEOFLAMCuttingBoard$48</p><p>重550g，膠質，聲稱有Mircoban技術可永遠抑制細菌生長，阿媽話：「有彈性防滑手柄同座墊穩固砧板，兩面都可以當砧板用，分開處理生熟食物，要讚。」（a）</p><p>仙女天然竹砧板$15</p><p>重680g，拎上手都算輕飄飄，阿媽話：「竹本身味道清新，某程度可減少異味，不過要經常保養，比起橡木同憲木，竹製砧板較輕身，但易產生肉屑。」（a）</p><p>朝勝砧板$55</p><p>重1.7kg，雙面使用，阿媽話：「一塊砧板兩種質地好抵用，木面用嚟切肉，不過會有好多刀痕同肉碎留低，有排洗；膠質處理其他食材，感覺上易清洗啲。」（b）</p><p>圓形木砧板$32.9</p><p>重700g，橡木製，顏色吸引外觀亁淨，阿媽話：「一般啦，劈完傷痕纍纍，欠手感，劈肉嗰陣塊砧板跣得好犀利。仲有呀，呢塊砧板用幾塊木板合成，估計幾易爆裂。」（c）</p><p>Stylishkitchentool$9.9</p><p>重90g，薄到嚇死人，阿媽話：「表面有長度量度單位，切菜更準確，而柔軟度更加一絕，可以摺埋收起。」（a）</p><p>a.友成家居專門店<br> （北角和富中心家居庭G1號舖/28111856）<br> <br> b.10元三件百貨<br> （北角春秧街75號舖/28384836）<br> <br> c.日本城<br> （北角和富商場一樓23號舖/25625130）</p></body></html>