<html><header><meta charset="utf-8"><title>英倫梳化床G級奢華</title></header><body><h1>英倫梳化床G級奢華</h1><p>千祈咪諗錯隔籬，呢度講嘅G，絕對唔關女人三圍事，要關都只係關部車有幾奢華事，喺日本，G級Estima指嘅就係頂級版，即係車內裝置夠晒高級豪華，加上車行再加料改裝，再推高呢部東瀛版Estima嘅奢華，坐入去，覺得自己真係好……奢華囉！<br><br>記者：梁美甜<br>攝影：林栢鈞<br>模特兒：Enrica</p><p>豪上豪奢靡盡露</p><p>一講到豪華MPV，大家一定諗起Alphard、Elgrand呢啲出晒名嘅七人豪華保母車，估唔到Estima一樣照玩豪氣，中後排瞓低晒，即變一張軟熟大床，車行仲招積到包咗勞斯萊斯都用緊嘅真皮，格仔款好鬼英倫書院Feel！瞓落去睇睇，真係好舒服，唔理中排兩張大班椅，將中、後排座椅摺合之後，瞓落去同自己張床，No，應該話比自己張床仲要豪華同舒服！或者呢份舒適感包含咗少少嘅虛榮落去吧！<br> 外形上，車行為Estima加上大包圍及換上18"型到震嘅輪胎、Xenon白光燈，配合子彈車頭，令整體感覺更銳利，充滿活力同跑感！</p><p>跑上跑V6偈夠好力</p><p>Estima係日版，即行貨嘅Previa，雖然行貨都有3.5公升V6規格，但性能卻比Estima稍遜，如馬力就少咗幾匹。日版3.5公升V6引擎配搭六速自動波箱，起跑加速夠晒敏捷兼反應快，就算上斜亦做到得心應手！以呢個價錢有一部又豪又舒服兼跑得吓嘅多用途MPV，已經有賺，嗰份虛榮感，賺突㖭呀。<br> 日版Estima配置嘅影音系統夠晒獨特，名為SuperLiveSoundSystem，中控LCD彩芒支援GPS系統、影音系統以及視泊系統等等。令人Suprise係個視泊系統，只要喺泊車之前保持恰當距離，再輸入需要資料，系統就會自行轉動軚盤泊車，完全自動波，之不過恰當距離要2米，又要入資料，有限制又麻煩，除非你有泊位恐懼症啦。</p><p>供款幫你計</p><p>首期：$36,900<br> 利率：5%<br> 月供：約$8,300（48個月）</p><p>規格</p><p>引擎：3,456c.c.V6<br> 馬力：280ps/6,200rpm<br> 扭力：34.6kgm/4,700rpm<br> 傳動：六前速+/-自動波，前驅<br> 查詢：富利堡（28776700）</p></body></html>