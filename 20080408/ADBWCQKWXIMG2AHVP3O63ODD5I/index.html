<html><header><meta charset="utf-8"><title>中環在線：建滔即沉板　主席加薪　股東坐艇 - 李華華</title></header><body><h1>中環在線：建滔即沉板　主席加薪　股東坐艇 - 李華華</h1><p>近兩年股巿暢旺，唔少公司都趁機上巿集資。不過唔係隻隻新股上市都帶挈散戶賺錢，打工仔交唔到成績，唔炒魷都要減薪，之但係上市公司主席就似乎例外噃！</p><p>𢭃過千萬工作表現獎勵</p><p>好似06年上巿嘅建滔積層板（1888），當年以7.73蚊招股，華華仲記得佢嘅股價一上巿就升──咗三日咁大把！之後股價一路係咁跌，所以散戶為佢改咗個好到肉嘅花名──即沉板。噚日即沉板收報4.9蚊，比招股價跌37%。不過股價跌還股價跌，主席張國華07年薪酬足足升咗2.4倍，總共𢭃咗1624.9萬。嗱，張主席嘅人工唔係加好多，只係由162萬銀加至230萬，加咗42%，薪酬升主要嚟自「工作表現獎勵」，由06年度嘅310萬，加到1385萬，加咗成千萬。如果散戶冇同呢家公司改錯名，呢家公司主要工作真係質低股價，咁張主席嘅工作表現真係好突出。<br> 另一間艇戶集中營大昌行（1828），上巿後股價一樣冇起色，噚日收報2.58蚊，同佢招股時5.88蚊比，股價足足蒸發咗56%。不過，主席許應斌嘅薪酬總額就啱啱相反，升咗44%，07年度𢭃873萬銀。<br> 好彩，呢個世界都有啲願意同散戶悲喜與共嘅上市公司主席，好似峻凌國際（1997）主席伍開雲咁，上巿嗰日甫開市股價即一路跌，噚日為止累跌17.9%，伍開雲上年嘅人工亦減咗13.7%，實收413萬銀。股價同人工成正比，啲散戶應該條氣順啲啩！</p><p>碧桂園峻凌人工成正比</p><p>另外，碧桂園（2007）楊國強同楊惠妍兩父女人工都加唔少，分別係350.5萬人仔同170.2萬人仔，比06年多1.4倍同3.48倍，但碧桂園股價企得穩，一路冇跌穿招股價，都抵加人工嘅。<br> 電郵：mailto:LiWaWa@AppleDaily.com</p><p>上市公司股價同高層人工變化</p><p>上市公司：大昌行　高層：許應斌<br> 07年人工（萬）：873.0　變幅：43.59%<br> 上市首日股價變幅：0　至今股價變幅：-56.12<br> <br> 上市公司：建滔積層板　高層：張國華<br> 07年人工（萬）：1,624.9　變幅：238.87%<br> 上市首日股價變幅：15.52　至今股價變幅：-36.61<br> <br> 上市公司：峻凌國際　高層：伍開雲<br> 07年人工（萬）：412.6　變幅：-13.70%<br> 上市首日股價變幅：-1.79　至今股價變幅：-17.86<br> <br> 上市公司：碧桂園　高層：楊國強<br> 07年人工（萬）：350.5*　變幅：139.90%<br> 上市首日股價變幅：34.20　至今股價變幅：39.41<br> <br> 上市公司：碧桂園　高層：楊惠妍<br> 07年人工（萬）：170.2*　變幅：347.89%<br> <br> *人民幣，其餘為港元</p></body></html>