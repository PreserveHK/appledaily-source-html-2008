<html><header><meta charset="utf-8"><title>專家對話：港股若回吐揸Call等升</title></header><body><h1>專家對話：港股若回吐揸Call等升</h1><p>噚日港股承接上個禮拜升勢，成交額接近1000億，恒指由上月中低位反彈逾4000點。市場預期這次反彈，港股有機會重上26000點，嘉賓沈振盈建議投資者先行計算，恒指可能一個月內調整至23500點後再上。李錦則指，若港股出現回吐，投資者可考慮趁機揸Call。<br> <br> 沈：沈振盈　李：李錦　孫：孫柏文<br> <br> 沈：恒指底部20500點已確認，喺呢輪反彈升浪，港股會升5500至6000點，現時恒指升逾4000點，穩陣嘅投資者應先行計算。恒指若能回吐至23500點，港股就有力上到26000點。<br> 孫：如果港股喺呢個月真係落番23500點，投資者可以點做？<br> 李：揸Call。絕對同意沈大師嘅睇法，恒指升咗咁多，好大機會回吐至23500點，投資者喺呢個位買Call，值博率相當高，有機會再上25000點。如果投資者揀恒指Call輪，可以買番24000點行使價嘅輪。<br> 孫：A50中國基金（2823）成為最大成交股份，呢排港股升勢同中國有冇關係？<br> 沈：暫時睇唔到港股升同大陸有太大關係，過去兩個禮拜升市，內地股市都係不斷尋底，到上個禮拜四、五先至有見底迹象，所以呢排港股升勢主要受外圍同美國影響。<br> 李：睇番隻A50中國基金最近嘅成交，主要都係機構投資者買盤居多，散戶買貨較少，反映機構投資者覺得大陸股市跌到一個吸引的價位。</p><p>專家對話股份一覽</p><p>滙豐（005）<br> 昨收報：131.80元　變幅：無升趺%<br> 市盈率（倍）：10.24<br> <br> 港交所（388）<br> 昨收報：152.30元　變幅：+2.56%<br> 市盈率（倍）：26.35<br> <br> 招商中國基金（133）<br> 昨收報：32.00元　變幅：+3.23%<br> 市盈率（倍）：4.89<br> <br> A50中國基金（2823）<br> 昨收報：18.98元　變幅：+6.27%<br> 市盈率（倍）：-<br> <br> 滙豐翔龍基金（820）<br> 昨收報：9.62元　變幅：+8.95%<br> 市盈率（倍）：-</p><p>港鐵有機番30蚊</p><p>陳小姐：港鐵（066）近排嘅股價停咗唔郁，點睇呀？<br> 沈：唔郁係相對性嘅，恒指由舊年11月見頂向下跌，但港鐵至今仍然錄得升幅，港鐵喺25.5蚊做咗個幾靚嘅支持，如果有貨喺手，可以繼續持有，相信家陣嘅反彈浪仲未完，股票輪流炒，作為半隻地產股嘅港鐵跑慢咗，但要上番30蚊唔係難事。<br> 孫：點解睇好港鐵？目標價睇幾多？<br> 陳小姐：因為隻港鐵擁有大量土地儲備，算係半隻地產、半隻公用股，相信佢今個月上番30蚊唔難。<br> 李：如果陳小姐相信港鐵有機會一個月內去番30蚊，約有15%升幅，可以考慮揀行使價27、28蚊嘅窩輪，呢啲輕微價外嘅窩輪，一旦破咗行使價，由價外轉做價內，輪價有機會升兩、三倍，但要提醍你唔好揀年期太短嘅窩輪。</p></body></html>