<html><header><meta charset="utf-8"><title>F1高速連拍　賭神冇晒符</title></header><body><h1>F1高速連拍　賭神冇晒符</h1><p>問你相機用嚟做乜？ModelAnswer梗係：「相機，當然係影低肉眼所見，最靚最重要嗰一刻啦！」若然話你知CasioEX-F1係用嚟影低肉眼睇唔到嘅畫面，你又信幾成？F1，名如一級方程式比賽，最高拍攝速度達每秒60張，拍片更達1,200格，係正常電影速度嘅50倍！連賭神都要小心F1影到佢張底牌！<br><br>記者：陳國輝<br>攝影：王文忠<br>Model：Edmond<br>查詢：捷成洋行（29262300）</p><p>實測一：洗牌冇漏眼</p><p>喺最高速每秒60格拍攝之下，當有打燈，洗牌時只出現少量模糊，但「賭神」洗緊邊隻牌都睇得一清二楚。</p><p>實測二：水滴會發黃</p><p>同樣採用最高速模式拍攝，如果唔打燈，白平衡即受環境影響令相片變得較黃，但水撞入盆中再粒粒解體的狀態就好清晰。</p><p>極限60張　儲存僅4秒</p><p>知道係Casio出品，專業DC友可能會話又係Gimmick嘢。「每秒60張咁誇？我估解像度唔會好高。」事實證明，若選用最低解像度640×480可輕鬆快拍60幅相；如果將Resolution調校至更高就未必影盡60張，但仍比一般約每秒10張嘅速度快好多。F1仲有項玩法，用家可自行決定由1-60張連拍速度作調校，例如你可設定為每秒6張、長達10秒嘅拍攝速度，對需時較長嘅快速移動物件，玩家最啱使！<br> 至於儲存速度，以連拍60幅相為例，F1唔會立即儲存，而係透過另一介面好似Gif動畫咁重複播放，畀用家揀定後隨即刪除無用相片。即使一口氣儲存60幅相，大概需時亦只係4秒左右。</p><p>HD攝錄　駁電視睇高清</p><p>近期Casio卡片機已經同YouTube多次搞Crossover，可以話，佢已經有半隻腳踏入Video界，但估唔到今勻更爆，玩上高清攝錄。F1踢走YouTube模式，改為HDMode，最高可拍攝達60秒、1,980×1,080解像度嘅影片，亦即現時最靚嘅FULLHD規格；拍完後，還可經機身HDMI端子將影像直出高清電視，級數媲美現時最勁嘅HandyCam！另外，F1更提供1,200fps慢鏡攝錄，但根據不同解像度，速度都唔一樣。</p><p>機身晒馬！</p><p>1.單鏡機通常配備一個齒輪形選擇掣，F1將佢一分為二，好用與否見仁見智。</p><p>2.除本身配置閃光燈之外，嫌唔夠力水仲可以外加機頂燈，但唔係TTL嗰隻。</p><p>3.跟機附送一條電腦USB及色差線，如果想駁HDMI睇高清就要另外購買喇！</p><p>4.對焦、閃光燈控制鍵罕有位於鏡頭嘅左邊，需要用左手嚟操作。</p><p>試相：12×光變</p><p>同一距離下，當Zoom盡12×光學變焦，不單止可大特寫拍攝米奇老鼠嘅頭部，而且連公仔上嘅毛髮質感都好逼真。</p><p>PROFILE</p><p>有效像素：600萬<br> 光學元件：1/1.8吋CMOS<br> 變焦：12×光學/4×數碼<br> 攝錄模式：STD、HD、Hi-Speed<br> 連拍速度：每秒7-60張<br> 屏幕：2.8吋TFTLCD<br> 儲存：SD/SDHC記憶卡<br> 體積：127.7×79.6×130.1mm<br> 重量：671g</p></body></html>