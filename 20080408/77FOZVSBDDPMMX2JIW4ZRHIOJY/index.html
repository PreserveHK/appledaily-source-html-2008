<html><header><meta charset="utf-8"><title>歷代高達　夢幻對決<br>GundamVSGundam</title></header><body><h1>歷代高達　夢幻對決<br>GundamVSGundam</h1><p>蒲街機、逼爆場嘅日子又出現喇，大家只係為咗一隻Game──GundamVSGundam（GVSG）！15部高達作品，32隻不同年代作品嘅高達嚟個大亂鬥，簡直有當年《拳王鬥街霸》嗰種夢幻感覺。遊戲最高定上天價$6/鋪，一樣打到挑機不斷、甚至有人話要打通宵！<br><br>記者：朱崇德<br>攝影：王文忠、陳盛臣</p><p>高達VS威足8年</p><p>街機「高達VS」系列，由01年元祖《聯合VS自護》伊始到今日最新版第七代《GVSG》，一直帶住街機「挑機」潮流。《拳王》同《街霸》嘅式微，可以話有一半由於佢嘅簡易操作系統代替咗傳統繁複指令，令人人都可以做高手。好多機舖老闆都不諱言，呢隻Game連續七代橫跨8個年頭，養活唔少機舖。<br> 大家可能會問有幾紅呢？據行內人透露，九龍區有啲小型、不法機舖，甚至以$1,600包一晚6個鐘任打作招徠（凌晨2時至第二朝8時），據知逢星期五、六呢類機舖最旺場，講緊Booking已去到下個月中，認真離譜！</p><p>操控似舊DX老機迷返晒嚟</p><p>今集特別之處除咗收錄元祖RX78開始到SeedDestiny共15代、32款機體作大亂鬥外，操作系統都作出了革新。最令人樂道者，相信是操控感近似番最元祖的《高達DX》及《Z高達DX》，機體速度慢了、以「UN」Boost代替Seed年代的StepCancel，好多老機迷玩完都話自信心返晒嚟！加上今集機體平衡痛下苦功，以往因為行槍、齋Step發生的「真人街霸」事件不再發生，無優勢之餘反令自己成為終機標靶。其他新加系統還有代替以往爆氣系列的GCROSSOVER同援助系統MobileAssist，令遊戲在操作上更多變數。</p><p>機迷挑乜機？</p><p>今集機體有1,000、2,000及3,000三類Cost，由於每邊陣型TotalCost有6,000，暫時以兩部2,000機體挑機最化算，亦有高手以3,000+2,000機作配搭。</p><p>最強機體：Freedom<br>Cost：3,000&#13;</p><p>絕對係今集失去平衡、超高攻擊力機體。最強是按AC時爆Seed，同上集冇分別，出錯招可以佢作Cancel逃走免被人打，打中人又可以Cancel再連其他招，最離譜係8秒回返3粒Seed，無形中係全場任爆Seed。</p><p>最強機體：F91<br>Cost：2,000</p><p>2,000機中以佢速度最快、彈速最快，加上AC有殘影功能，相等於上代閃電高達般敵人只會打到你殘影，今集2,000機當道相信最多人揀。</p><p>最強機體：V2<br>Cost：3,000</p><p>着上V2裝甲攻擊力最強，留意其V2裝甲只有100能量值，當倒數到0時再按AC一次會畀多一次100能量值你，如何掌握時間成致勝關鍵。</p><p>最強機體：GODGundam<br>Cost：3,000</p><p>格鬥技最強，行到敵人身邊點格都中。其爆裂神掌有兩段設計，頭段追埋身第二段打人；而且起動時可擋槍擊，敵人冇得走。</p><p>小知識<br>一組《GVSG》市值16萬</p><p>《GVSG》剛推出時Game價最高上過$6鋪，近來已回落至$3-$4水平。機舖老闆話，首批《GVSG》到港一組四台機，齋Game價要20萬（第二水約16萬），差唔多係歷代最貴一次！</p><p>小秘聞<br>《GVSG》海報必搶！</p><p>機迷鍾意遊戲周邊所有物事係人都知，據知呢期好多人都愛上呢張《GVSG》海報，而每間機舖入四台一組可得一張，即係要成16萬換一張！現時此海報市面估價$180/張（好似話仲上緊），不過就算你肯畀錢，𠵱家都冇乜現貨呢！</p><p>金沙遊戲機中心（28380606）<br> 銅鑼灣駱克道銅鑼灣廣場2期地庫</p></body></html>