<html><header><meta charset="utf-8"><title>專家對話：美元彈6月股市有運行</title></header><body><h1>專家對話：美元彈6月股市有運行</h1><p>招商銀行（3968）和永隆銀行（096）上周五停牌，市傳永隆股東落實出售股權，嘉賓認為如果消息屬實，會刺激一眾中小型銀行股價。另外，嘉賓亦對6月市況前景感樂觀。<br> <br> 碩：黃敏碩　孫：孫柏文<br> 碩：過去一星期市況出乎意料，恒指星期初回落幅度比想像中大，不過之後都停留喺24000點至24700點之間上落，主要都係因為期指結算前大戶力壓。但我相信6月份唔會太差，由於美元短期可能反彈，資金可能由商品市場投入返股市，相信恒指可以止跌回升。<br> 孫：招行和永隆雙雙停牌，唔知係咪有乜嘢消息？<br> 碩：市場傳出永隆股東落實出售股權，作價每股156.5元，如果消息屬實，可以帶動一眾中小型銀行股上升，喺近期缺乏焦點嘅市況下，資金會細細注投入返呢啲中小型銀行股身上，如果炒估值落後，最值得留意係創興銀行（1111）同大新銀行（2356）。&#13;</p><p>傳加補貼利中石化</p><p>黃小姐：我喺高位8.64蚊入咗中石化（386），我見佢好似好好景，唔知佢仲有無得升，會唔會上到9蚊？幾時走好？<br> 孫：佢8.5至9蚊嗰啲位好多蟹貨，如果佢上到9蚊你就唔怕揸，如果落到去8.5蚊就要考慮減磅。你𠵱家要盼望油價低啲，因為佢經常要補貼下游業務，另外人民購買力都好緊要，因為佢賣油係用人民幣交收，所以人民幣升值對佢有利。油價波動中石化好難炒，你要小心啲。<br> 碩：油價跌，對做下游業務嘅推動比較大，再加上內地傳出中央會加大對佢嘅補貼，原因係中央想穩定石油供應，所以呢啲消息都對佢有利。<br> <br> -天水圍黃小姐個案-<br> 買入價：8.64元<br> 目標價：-<br> 止蝕價：-<br> 時期：一星期</p><p>中電息高可守$62</p><p>葉小姐：我喺63蚊放咗中電控股（002），但係佢今日（即上周五）最後競價時段突然爆升，係唔係有對冲基金喺暴風雨前夕，用中電做資金避難所？<br> 孫：中電真係無誘因升咁多㗎喎，佢喺5日入面真係升咗好多。<br> 碩：佢基本因素無條件可以令佢升得咁厲害，亦睇唔到有特別因素。<br> 葉小姐：咁中電有無機會落返61蚊左右嗰啲位？<br> 碩：要落返61蚊左右有難度，因為中電始終係防守性比較強嘅股份，佢近期股價走勢都比較硬淨，業績穩定，派息亦理想，開始發展對外合作。喺市況不明朗嘅時候會有資金買入返呢啲穩定性高嘅股份，如果唔計股價異動，佢股價短期可能會喺62至66蚊之間徘徊。</p><p>每日收市後4:30pm<br> 歡迎click入 http://finance.appledaily.com以webcam參與節目及收看 <br> <br> 歡迎phonein28698262暢談心得<br> 亦可email至mailto:finance@appledaily.com搶先貼股</p></body></html>