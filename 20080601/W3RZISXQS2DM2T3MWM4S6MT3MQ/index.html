<html><header><meta charset="utf-8"><title>金手指：名酒拍賣的回應 - 孫柏文</title></header><body><h1>金手指：名酒拍賣的回應 - 孫柏文</h1><p>啱啱過咗嘅周末，有好多令孫柏文思考嘅新聞，今日想做啲回應。<br> 禮拜六，就有場名酒拍賣會。我哋《蘋果日報》都用咗半版紙、三篇文去報道。亦有兩隻酒嘅名用咗嚟起題，第一隻就係紅酒RomaneeConti，第二隻就係香檳DomPerignon。而嗰日就有箱90年RomaneeConti，以每支平均價15萬賣出，95年DomPerignon都要6.7萬先買到一支。</p><p>經濟泡沫暴發戶多</p><p>今日想做回應嘅原因，係因為我以前聽聞李嘉誠都睇嘅漫畫《課長島耕作》。漫畫係講條友喺日本大公司打滾嘅經驗，提過呢兩隻酒。當時已升職為部長嘅島耕作，就話以前日本泡沫經濟最瘋狂，即係80年代尾，日經平均指數喺4萬點時，有啲日本人，RomaneeConti同DomPerignon一齊飲。<br> 大家唔好誤會，唔係枱面有兩隻杯咁飲，而係將RomaneeConti同DomPerignon倒埋一隻杯裏面，撈埋嚟飲。如果你係個winesnob，我已經感覺到你皺起眉頭。不過，每次返大陸見到有winesnob因有其他人用紅酒撈七喜而有微言，我就會分享呢個島耕作故事。&#13;</p><p>賑災民運同日搞</p><p>噚日，有班熱心歌手義演，為四川地震災民搞咗次形式真係有啲似當年「民主歌聲獻中華」嘅演唱會。同日，咁啱支聯會就舉辦咗次遊行，悼念六四死難者。支聯會嘅遊行，就係叫做「愛國民主大遊行」。唔知啲土共，例如民建聯會員等，見到支聯會搞悼念六四嘅遊行，打正旗號話係愛國點睇。不過我喺度諗，究竟噚日「愛國民主大遊行」參與者中，有雙重國籍嘅人多，定係有雙重國籍嘅副局長、助理多。<br> <br> 網誌： http://phatdat.blogspot.com </p></body></html>