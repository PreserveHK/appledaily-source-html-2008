<html><header><meta charset="utf-8"><title>中環在線：小肥羊總裁年食九隻羊 - 李華華</title></header><body><h1>中環在線：小肥羊總裁年食九隻羊 - 李華華</h1><p>叫得小肥羊（968），最出名當然係羊肉，做得呢個集團嘅高層，似乎都對羊情有獨鍾。華華噚日見到小肥羊總裁盧文兵，佢老家喺內蒙古呼和浩特，可以話係食羊肉大嘅，佢同華華講開食羊，更係停唔到口，大讚食羊肉對身體好。盧文兵話，一年夾埋食咗180公斤羊肉，以平均一隻羊20公斤計，一年就食咗9隻羊。<br> 好多香港人覺得，食羊肉燥熱。盧文兵聽到，即時反駁話，如果日日食，過量當然唔好，仲話飲水飲得過量都唔好。<br> 佢跟住數畀華華聽，食羊有三高三低，就係蛋白、胺基酸同礦物質高；脂肪、膽固醇同溶解度低。佢仲力勸華華食多啲羊肉，夏天食都冇問題，一個星期食兩三次，冬天可以食三四次，對身體有益喎，跟住食番多啲蔬菜平衡吓就得。呢個相信係盧總嘅養生之道囉。</p></body></html>