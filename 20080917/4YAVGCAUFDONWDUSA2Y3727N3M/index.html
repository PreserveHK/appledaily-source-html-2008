<html><header><meta charset="utf-8"><title>中環在線：<br>加碼投資意馬　羅康瑞：我洗濕個頭 - 李華華</title></header><body><h1>中環在線：<br>加碼投資意馬　羅康瑞：我洗濕個頭 - 李華華</h1><p>噚日大家最關心嘅應該係，身邊有冇朋友喺AIG投保。華華噚日咁啱見到瑞安建業（983）兼瑞安房地產（272）主席羅康瑞，第一時間問佢有冇事，點知佢話自己冇買保險，仲話：「車死咗又賠得幾多吖！」咁又係，佢身家豐厚，使乜買保險。</p><p>身家豐厚冇買保險</p><p>講開羅康瑞身家厚，今個月初，佢無端端出手襄助電腦動畫製作公司意馬國際（585)，斥資7792萬元增持意馬股權。噚日佢就呻，加碼投資都係因為自己「已經洗濕咗個頭」，以後肯定唔會再增持意馬咁話。<br> 佢噚日解話，指自己以前曾經拎幾百萬美元出嚟，投資喺WinningtonCapital旗下嘅基金。Winnington係意馬第二大股東，介紹羅康瑞另外拎錢出嚟投資，一開始買咗3%意馬股份。<br> 最近意馬想重組，需要更多資金，雖然羅康瑞揸住嘅股份已經蝕緊錢，但既然已經「洗濕咗個頭」；意馬大股東又肯送4000萬舊股出嚟，條款都幾吸引，所以就決定加碼，持股量增至10.99%。但佢講明，批股份𠵱家仲蝕緊，唔會再增持㗎喇。<br> 不過，早排有報紙踢爆，Winnington創辦人洪錦標嘅老婆JocelynChu係羅康瑞好朋友朱玲玲胞姊，簡言之，都係籐lung瓜，瓜lung籐嘅關係啦。唔知係咪成件事太張揚，Winnington本身又有投資喺瑞房嘅內地項目，費事關係太過複雜，羅康瑞自爆，為咗劃清界線，已經結束咗自己喺Winnington嘅基金投資，攞番一大筆錢，好高興咁話。<br> 李華華<br> 電郵：mailto:LiWaWa@AppleDaily.com</p></body></html>