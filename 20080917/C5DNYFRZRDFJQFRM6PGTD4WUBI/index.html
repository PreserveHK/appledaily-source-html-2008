<html><header><meta charset="utf-8"><title>中環在線：安德魯王子訪滙豐 - 李華華</title></header><body><h1>中環在線：安德魯王子訪滙豐 - 李華華</h1><p>滙控（005）上個禮拜有同鄉到訪佢哋喺越南嘅辦公室，佢就係英國安德魯王子！<br> 呢位約克公爵因乜會出訪同鄉，仲跑到越南咁遠？原來安德魯王子有另一個身份，就係英國國際貿易及投資特別代表。<br> 獅子行上年入股越南保險公司（BaoViet），做咗對方嘅唯一外資策略夥伴，王子上個禮拜一到埗，就去視察吓滙豐保險嘅辦公室，同行嘅仲有滙豐集團常務總監（保險業務）白樂達。咁王子駕到，越南政府當然唔咁怠慢，派咗常務副總理阮生雄及財務部長武文寧接待。<br> 白樂達話，海外投資者喺越南，同當地企業合作發展業務唔多，安德魯王子安排探訪滙豐保險及越南保險，係肯定咗兩家公司合作嘅成功。<br> 呢個行程雖則係上個禮拜嘅，之但係咁啱呢兩日美國又有金融機構爆煲嘅消息，安德魯呢次專程視察獅子行投資喺新興市場嘅業務，可以話係用名人效應幫獅子行打番支強心針。</p></body></html>