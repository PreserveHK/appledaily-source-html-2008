<html><header><meta charset="utf-8"><title>八星今傳聖火　Kelly留力走慢啲<br>華仔跑步機練氣</title></header><body><h1>八星今傳聖火　Kelly留力走慢啲<br>華仔跑步機練氣</h1><p>今日是奧運聖火在香港傳送的大日子，120位火炬手皆抱着興奮緊張的心情，迎接神聖的一刻來臨，希望順利完成傳送聖火的重任。而一眾火炬手中，來自演藝界的九位代表為劉德華、陳慧琳、陳奕迅、汪明荃、張學友、古巨基、方力申、無綫總經理陳志雲及07年中華小姐環球大賽總冠軍曾光，至於楊千嬅則於明天在澳門傳送聖火。<br>眾星對於被委以神聖重任均表現得相當雀躍，為順利完成今次任務，昨日都加緊準備，有些更急不及待穿上運動裝綵排，甚至擔心會緊張至失眠。採訪：林妃、丁寧</p><p>007號火炬手─陳慧琳　35歲</p><p>接力路段：尖沙嘴彌敦道（清真寺跑至美麗華商場）<br> 接力時段：約10:30am開始<br> 提名單位：韓國電器三星<br> <br> 「心情係好興奮，9點要到場，大會話跑時盡量慢啲，留番啲氣，相信跑200米冇乜問題。如果傳聖火出現示威，我都唔會擔心，因現場有咁多警察戒備，應該唔會有事發生。」</p><p>004號火炬手─劉德華　46歲</p><p>接力路段：尖沙嘴梳士巴利道至彌敦道（由半島酒店、太空館對出直跑轉入彌敦道）<br> 接力時段：約10:30am開始<br> 提名單位：港協暨奧委會<br> <br> 「我有用跑步機練習吓，但只會慢跑，唔會做得太劇烈，要保持心境平和，唔好太緊張，最緊要前一晚早啲瞓，唞足精神，開開心心做好件事。」</p><p>006號火炬手─方力申　28歲</p><p>接力路段：尖沙嘴彌敦道（重慶大廈跑至清真寺）<br> 接力時段：約10:30am開始<br> 提名單位：港協暨奧委會<br> <br> 「因為要一早起身去整頭髮，所以自己都驚失眠，我就仲未試過大會件衫，總之邊樣好睇就會點着，到時唔怕有人示威，亦都冇諗過呢啲。」對於有指火炬手名單太少運動員，「冇一個名單係大家覺得最完美，我覺得傳送聖火係延續奧林匹克嘅精神，有份參與已值得高興，冇得參與亦都可以一齊感受呢個傳統，講到尾𠵱家運動都唔同以前，好多時都會牽涉政治、商業，咁一定會有好多意見，亦都好難令每個人開心，總之做好自己嘅本份。」</p><p>113號火炬手─陳奕迅　33歲</p><p>接力路段：灣仔軒尼詩道<br> 接力時段：約4:00pm開始<br> 提名單位：韓國電器三星<br> <br> 「我好期待傳聖火呢一刻，𠵱家心情好興奮，能夠參與呢項盛事，作為中國人梗係感到光榮，希望可以順順利利完成傳聖火過程，不過我都擔心會緊張到失眠。」</p><p>008號火炬手─古巨基　35歲</p><p>接力路段：尖沙嘴彌敦道（美麗華商場至柯士甸道）<br> 接力時段：約10:30am開始<br> 提名單位：聯想電腦<br> <br> 「雖然我手汗多，但我拎住支咪咁多年都未試過跌咪，我已經着過件運動衫擺埋甫士，幾醒。總之大家唔使替我擔心，之前一晚我會早啲瞓，唞足精神傳聖火。」</p><p>088號火炬手─汪明荃　60歲</p><p>接力路段：尖沙嘴星光大道（洲際酒店對出路段）<br> 接力時段：約3:30pm開始<br> 提名單位：港協暨奧委會<br> <br> 阿姐日前在其網誌內張貼多張日前出席「北京2008年奧運會香港區火炬接力」簡報會暨記者招待會的照片，興奮的心情表露無遺。她昨日更說：「好興奮！」</p><p>116號火炬手─張學友　46歲</p><p>接力路段：灣仔菲林明道（萬麗海景酒店對出）<br> 接力時段：約4:00pm開始<br> 提名單位：可口可樂<br> <br> 「仍然好開心同覺得好榮幸，我平時有做開運動，唔使特別再操練，我會保持輕鬆心情，希望以最舒服同最佳嘅狀態去傳聖火。」</p><p>022號火炬手─陳志雲　48歲</p><p>接力路段：青馬大橋<br> 接力時段：約11:05am開始<br> 提名單位：聯想電腦<br> <br> 「好開心好興奮，我覺得好光榮好榮幸，因為係第一次中國舉辦奧運，我會負責跑青馬大橋路段，大會叫我哋唔使跑咁快，香港係個和平嘅地方，又有警方維持秩序，唔擔心搶聖火問題。」</p><p>話你知：周杰倫奧運歌揚威</p><p>北京奧運會倒計時100天慶祝活動暨第四屆北京2008奧運會歌曲評選活動頒獎晚會，前晚在北京舉行，並即場公佈獲優秀歌曲獎的30首歌曲名單，獲獎歌曲節錄如下：<br> <br> 歌名：《千山萬水》　主唱：周杰倫<br> 歌名：《OneWorldOneDream》　主唱：王力宏<br> 歌名：《聖火傳奇》　主唱：周華健<br> 歌名：《夢想在望》　主唱：周筆暢<br> 歌名：《在這裏》　主唱：孫楠<br> 歌名：《站起來》　主唱：成龍、王力宏、孫燕姿、韓紅<br> 歌名：《ForeverFriends》　主唱：孫楠、張惠妹<br> 歌名：《北京歡迎你》　主唱：成龍及群星<br> 歌名：《擁抱愛的夢想》　主唱：AndreaBocelli、張靚穎<br> 歌名：《WeAreReady》　主唱：群星<br> 資料來源：《蘋果》資料室</p></body></html>