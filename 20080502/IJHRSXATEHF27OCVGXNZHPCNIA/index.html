<html><header><meta charset="utf-8"><title>煎完嘆蒸氣浴　胸軟熟</title></header><body><h1>煎完嘆蒸氣浴　胸軟熟</h1><p>煎厚鴨胸，最怕外面煎燶，但裏面的肉太生。Kit話只要在煎的時候，加少少水冚蓋焗一陣，利用蒸氣將鴨肉煮熟。她還提醒大家，鴨肉一定要待凉才可以切片，這樣切出來才會片片均勻樣夠靚。<br><br>記者：林佩婷<br>攝影：黃子偉<br>示範：食譜作者及專欄作家KitMak（http://web.mac.com/mak.attack）</p><p>KitMak</p><p>為不同飲食機構擔任食物造型拍攝設計、食譜設計。大學主修酒店及餐飲管理，研習意大利菜及宴會策劃。</p><p>紅菜頭鴨肉白菌伴蜜糖芥末醬</p><p>0hr45min<br> 份量：4人<br> <br> 煮白菌，記得不要用水洗。若怕不亁淨，可以撕去外皮。</p><p>材料</p><p>罐裝紅菜頭片1罐、煙鴨胸1個、白菌200克、鹽/蜜糖各少許<br> <br> 醬汁：芥末醬2湯匙、蜜糖2茶匙</p><p>做法</p><p>1.紅菜頭片瀝水；煙鴨胸煎熟，加少許水冚蓋焗一陣，取出後切片；白菌切片。<br> <br> 2.將醬汁材料混合備用。<br> <br> 3.燒熱油，下白菌以大火兜勻，下少許鹽及蜜糖調味備用。<br> <br> 4.紅菜頭、鴨肉及白菌梅花間竹排好，淋上醬汁即可。</p><p>吳太：紅菜頭用新鮮的可不可？<br> <br> 答：用新鮮紅菜頭首要去澀味，所以要將紅菜頭去皮後加適量洋葱，同灼10至15分鐘至腍身便可。&#13;</p><p>薯茸京葱湯</p><p>1hr00min<br> 份量：4人<br> <br> 想要有更濃的香味，記得將洋葱爆至焦色，令它的天然甜味滲透出來。</p><p>材料</p><p>洋葱1個、薯仔/京葱各225克、雞湯600毫升、忌廉少許、毡酒4湯匙、芫荽（切碎）/鹽/胡椒各適量</p><p>做法</p><p>1.薯仔去皮洗淨切粒，加少許鹽拌勻備用；洋葱及京葱切幼絲備用。<br> <br> 2.洋葱爆香，下毡酒及雞湯煮滾，下薯仔及京葱煮20分鐘。<br> <br> 3.下鹽及胡椒調味後熄火，放入攪拌機攪成茸後，加上忌廉及芫荽碎即可享用。</p><p>陳小姐：可唔可以加奶煮呢個湯呢？<br> <br> 答：可以，但奶太搶味，可同時加入雞湯，令質地稀身啲，味道不會過濃。</p><p>卡邦羅拉意粉</p><p>1hr00min<br> 份量：4人<br> <br> 記得爆熟洋葱先可以落忌廉去煮，否則洋葱很難煮得熟透。要注意意大利粉的質感及煮忌廉的溫度。煮忌廉汁不可過熱或煮沸，否則會弄成炒蛋意大利粉。</p><p>材料</p><p>意大利粉250克、橄欖油適量、洋葱1/2個（切碎）、忌廉250毫升、煙肉絲150克、巴馬芝士（ParmesanCheese）適量、蛋3隻、新鮮芫荽碎3湯匙、鹽少許</p><p>做法</p><p>1.燒熱橄欖油，爆香洋葱及煙肉絲，加入忌廉同煮熱。<br> <br> 2.待忌廉煮至冒煙後轉小火，不要煮滾，與拂勻的蛋及巴馬芝士拌勻，以鹽調味，熄火保暖。備用。<br> <br> 3.此時將水煮沸，加入2茶匙鹽及油，下意大利粉煮6至8分鐘，不時攪拌。<br> <br> 4.將熱燙的意大利粉取出瀝水，放入大盤內，加入（2）攪勻，令意大利粉吸收蛋汁及忌廉，再下新鮮芫荽碎攪拌，趁熱食用。</p><p>陳小姐：用邊種芝士粉好啲呢？<br> <br> 答：最好用巴馬芝士（ParmesanCheese），因味道較濃，用來煮白汁最適合。</p><p>雜莓紅酒凍</p><p>0hr15min<br> （未計雪凍時間）<br> 份量：2人<br> <br> 做時可將草莓放至於室溫片刻，之後抹亁水，以免草莓滲出水份。</p><p>材料</p><p>水450毫升、糖60克、薄荷葉少許、草莓5粒（切片）、藍莓3湯匙、紅酒3湯匙、魚膠粉21/2茶匙、百花蜜少許</p><p>做法</p><p>1.將雜莓放入杯中，加入數片薄荷葉備用。<br> <br> 2.魚膠粉加入糖混合，再加少許水開勻。<br> <br> 3.將450毫升水煮熱，加入（2）拌勻至全部溶解後離火，下紅酒拌勻後待凉。<br> <br> 4.將溶液注入杯內，放入雪櫃中雪至凝固，吃時加點百花蜜伴食。</p><p>Vicky：用邊種紅酒煮餸最好？<br> <br> 答：煮餸最好用啲價錢較平的紅酒，因主要取其香味，用貴價的就太浪費了！</p><p>網上重溫</p><p> http://cooking.appledaily.co </p></body></html>