<html><header><meta charset="utf-8"><title>拉闊足球場：讀者齊選「名牌毒藥」 - 藍鑽石</title></header><body><h1>拉闊足球場：讀者齊選「名牌毒藥」 - 藍鑽石</h1><p>今集3大討論重點：</p><p>1.今季邊隊名牌球隊最「毒草」？<br> <br> 2.巴塞失敗，誰是第一罪人？<br> <br> 3.「細哨」應該加盟那支球隊？</p><p>毒藥梗係人人都唔想掂，不過有時買波買正「名牌毒藥」就難以避免。好似阿仙奴同巴塞，就因為季尾走樣，失掉聯賽冠軍之餘，更令捧場客損手爛腳。差點不記得提意甲的AC米蘭，這支老人兵季初主場7不勝，真係毒死不少fans。</p><p>Marco：保頓毒死自己</p><p>先講禮拜日場西甲大戰，今次我一定撐華倫西亞，因為佢哋暫時只係得42分，未完全脫離降班漩渦，計決心點都大過冇嘢好爭嘅巴塞。<br> 至於「名牌毒藥」，若計英超，一定係保頓，呢支「巨人殺手」上季不時喺主場殺低強隊，買佢哋主場出擊時嘅「和主」都唔知幾好分；不過今季走咗領隊艾拿廸斯，表現大為走樣，分分鐘要降班。好多讀者都話阿仙奴同熱刺係輸波，呢兩隊今季表現係令人失望咗啲，不過都唔夠保頓衰啲！<br> <br> 金句：上季買保頓真係贏到笑㗎！<br> <br> Marco貼士<br> 星期六20曼聯3:0韋斯咸（6倍）<br> 星期日11AC米蘭2:1國際米蘭（10倍）<br> 星期日49巴塞隆拿0:0華倫西亞（11倍）</p><p>阿樂：阿仙奴久沉不起</p><p>今日講巴塞罪人，我覺得同列卡特都有啲關係，但唔好忘記，呢隊波喺兩季前贏咗歐聯，之後狀態同鬥志都直線下降，我諗列卡特都冇班球員符。<br> 「細哨」呢類南美球員反而先係毒草，因為佢哋通常紀律都好差，睇吓近日朗拿度就知道。雖然「細哨」幾好波，不過千祈唔好嚟曼聯！「名牌毒藥」？我肯定揀阿仙奴。自從佢哋喺歐聯贏咗AC之後，連和米堡同韋根，一路都反彈唔到，買佢就真係輸死人。<br> <br> 金句：曼聯如果和韋斯咸2:2，我以後唔賭波！<br> <br> 阿樂貼士<br> 星期六20曼聯3:0韋斯咸（6倍）<br> 星期日11AC米蘭1:2國際米蘭（10倍）<br> 星期日49巴塞隆拿0:1華倫西亞（10倍）</p><p>Andy：AC害死好多人</p><p>講毒，梗係唔可以漏咗AC米蘭。呢隊衰波上半季試過連續7場主場贏唔到，真係唔知斷咗幾多熱W過關！下半季就要數唔識入波嘅巴塞，華倫西亞亦都係衰波。<br> 你問我「細哨」最好去邊隊的話，我會想佢去AC，可以同巴西同鄉「大哨」癡癡呆呆，坐埋一檯；而且AC咁多老鬼，有排踢啦！<br> 今次3場波都幾難估，最大信心係曼聯，但未必贏好多；至於華倫要護級，應該坐和望贏。<br> <br> 金句：「細哨」去AC，咪可以同「大哨」癡癡呆呆，坐埋一檯！<br> <br> Andy貼士<br> 星期六20曼聯2:0韋斯咸（5.3倍）<br> 星期日11AC米蘭2:2國際米蘭（10倍）<br> 星期日49巴塞隆拿1:1華倫西亞（6倍）</p><p>講波有禮襪</p><p>只要你以webcam打入傾波，不但會由我哋代買3串7波膽，講得最好嘅一位仲可以得到車路士波襪，咁筍，快啲上網登記啦！<br> <br> 《拉闊足球場》下次舉行日期：08/05<br> <br> 想參加？即上 http://soccer.atnextcom/jp/soccer <br> <br> 節目重溫： http://sport.appledaily.com </p></body></html>