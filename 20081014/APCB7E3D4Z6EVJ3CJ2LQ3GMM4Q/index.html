<html><header><meta charset="utf-8"><title>中環在線：楊惠妍穩企女富豪榜No.1 - 李華華</title></header><body><h1>中環在線：楊惠妍穩企女富豪榜No.1 - 李華華</h1><p>上個禮拜二，《2008胡潤百富榜》公佈新一年大陸富豪，頭三位分別係國美電器主席黃光裕、日照鋼鐵董事長杜雙華，同碧桂園（2007）大股東楊惠妍，三甲當中只係得楊惠妍係女士，所以剛公佈嘅《2008年胡潤女富豪榜》，好明顯由楊惠妍嬋聯大陸女首富。</p><p>身家縮水七成半</p><p>排名係以上市公司今年9月1號嘅收市價計。雖然楊惠妍蟬聯大陸女首富，但身家大蒸發，受金融海嘯同內地樓價急跌拖累，碧桂園股價暴瀉，年初至今插水近八成，身家由舊年1300億人仔，急跌75%至330億。<br> 楊惠妍身家大縮水，但財富仍然大幅拋離第2位嘅張茵同陳麗華超過八成。<br> 玖紙（2689）股價今年挫逾九成，主席兼大股東張茵身家由舊年770億人仔，蒸發77%，得番180億。<br> 不過佢喺女富豪榜嘅排名同舊年冇變，繼續做阿二，但就要同富華陳麗華並列第2位。有「香精女王」之稱，華寶（336）主席朱林瑤嘅排名就微升一級，進佔第4位，佢間華寶國際今年跑贏大市，股價只跌三成，身家僅跌5億至130億銀。<br> SOHO中國（410）主席潘石屹太太張欣，喺榜內排名就跌兩級至第5位，身家由270億跌至125億。</p><p>2008年胡潤女富豪榜</p><p>今年排名：1　前年排名：1　女富豪：楊惠妍<br> 財富：330億元　公司：碧桂園　股價今年跌幅：77.3%<br> <br> 今年排名：2　前年排名：2　女富豪：張茵家族<br> 財富：180億元　公司：玖龍紙業　股價今年跌幅：91.2%<br> <br> 今年排名：2　前年排名：4　女富豪：陳麗華<br> 財富：180億元　公司：富華國際　股價今年跌幅：不適用#%<br> <br> 今年排名：4　前年排名：5　女富豪：朱林瑤<br> 財富：130億元　公司：華寶國際　股價今年跌幅：29.9%<br> <br> 今年排名：5　前年排名：3　女富豪：張欣<br> 財富：125億元　公司：SOHO中國　股價今年跌幅：68.9%<br> <br> 註：財富以人民幣計算；#公司並沒上市</p></body></html>