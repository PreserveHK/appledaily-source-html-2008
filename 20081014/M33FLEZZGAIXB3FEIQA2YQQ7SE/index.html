<html><header><meta charset="utf-8"><title>轆book：揸車抵過逼巴士<br>三菱電車男</title></header><body><h1>轆book：揸車抵過逼巴士<br>三菱電車男</h1><p>男人養車如養妾，朝思夜想、萬般呵護，多多錢都願意使。可恨油價咄咄逼人，就算二奶唔大食，個幾兩蚊一公里油錢，對打工一族嚟講條數依然好襟計。日本下年正式量產嘅純電車三菱iMiEV，就比混能更慳油更環保，除番條數只係$0.4/km，令你荷包堅韌度比其他車主多三倍，分分鐘抵過你逼巴士。<br><br>記者：徐影龍<br>攝影：譚盈傑<br>Model：Chris@StageModels</p><p>充電成本低至$0.4/km</p><p>其實三菱早喺七十年代已研發用電力發動嘅汽車，仲以EV為代號（ElectricVehicle），實驗過嘅名車有EvoEV、FTOEV等型號，到今日成個計劃終於落實喺可愛小車iMiEV度，世界各地包括巴黎、倫敦等相繼試驗可行性，日本仲Plan好09年中正式量產投入街道，港代理亦開始做嘢，同政府傾緊牌費、叉電站等細節，預期能跟日本同步推出。<br> 豐田混能越做越成熟，牛龜咁重嘅大凌竟可慳至$1.4/km，而寶馬七系嘅氫氣車造價雖貴，但廢氣變水排出，對環境零污染，兩者各有所長。三菱iMiEV可謂集兩者之大成，廢氣CO2排放近乎零，充電成本更低至$0.4/km，比一般私家車足足平70%！由以往揸車貴過搭的士，到不久將來可以平過搭巴士，一眾車主毋須再搖頭嘆息喇。</p><p>用電上斜一樣有力</p><p>可能你擔心，電車就好似食粥一樣，飽完好快會餓，兼且無氣無力；iMiEV全叉要7粒鐘，官方數字行160km（日本110V則需14小時），嫌慢可以快叉，30分鐘QuickCharge，足夠行85km路程，大約等於來回將軍澳屯門，仲要係駁屋企用開嘅15m三腳頭就叉得，方便！<br> 至於實際性能同操控性，其實有驚喜，引擎先天設計上，電摩打扭力比汽油偈大一倍，達到180Nm，車仔細細上斜韌力居然咁堅，對香港嘅城市環境肯定佔優，而且極速可達130km/h，揸到爆錶已經超咗速。充電池同摩打擺晒喺車底，反而令佢變成低重心，直路狂飆穩定、掟彎咬地。純電版其實比汽油版優點多出一籮，剩番車價問題，不過代理唔肯講賣幾錢，日本亦未公佈，某啲車網估價400萬日圓，到港後連埋稅咪60萬？&#13;</p><p>i仔越玩越精采<br>100%純天然</p><p>iMiEV未正式投產，變種概念車已出籠；呢款Sport版唔玩Cutie改玩流線Coupe格，勁在車頂可吸收太陽能儲電，車頭入風位又改成風力機組，煞車又可儲存能量，成架車連叉濕電都慳番，環保到爆。</p><p>警車唔失威</p><p>三菱跟日本神奈川縣警察廳合作，試驗將iMiEV變做警車嘅可行性，塗裝及拉花經改動後，又唔會變天神村巡邏車喎，不過唔知捉唔捉到揸露筍嘅賊呢？</p><p>紙模型任下載</p><p>一個888KB嘅PDF檔，剪貼難度不高，仲可轉做黑白，自己加顏色同車花，擺喺錶板上都幾過癮。<br> <br> 下載網址：<br>  http://www.mitsubishi-motors.co.jp/special/papercraft/pdf/color/imiev.pdf </p><p>規格表</p><p>引擎：恒磁式同步摩打<br> 馬力：47kW<br> 扭力：180Nm<br> 傳動：四前速自動波、後驅<br> 查詢：環宇汽車（25200636）</p></body></html>