<html><header><meta charset="utf-8"><title>中環在線<br>畢菲特被拒之謎解開　比亞廸王傳福欲拒還迎 - 李華華</title></header><body><h1>中環在線<br>畢菲特被拒之謎解開　比亞廸王傳福欲拒還迎 - 李華華</h1><p>股神畢菲特8月接受美國CNBC電視台訪問時，自爆曾經出價5億美金，入股一隻中國股票被拒。呢單嘢當時震撼整個中環金融圈，仲成為唔少投資者茶餘飯後嘅話題，究竟係邊間公司咁大牌，竟然拒絕股神，呢個謎終於開估喇！
</p><p>8蚊買入2.25億股</p><p>噚日《證券時報》解開咗呢個謎，向股神sayno嘅原來係上個月同意股神入股10個巴仙嘅比亞廸（1211）。哦，原來比亞廸主席王傳福鍾意跳草裙舞，不過最後都係抵受唔住股神嘅誘惑，呢招叫欲拒還迎！當日股神唔肯講睇中邊隻股票或者行業，以一招mindblankout大耍太極，中環人惟有喺佢漏出嚟嘅口風，按前文後理推敲。股神一句「It'sbiggerthan……」，唔少人估股神睇中大陸銀行股，包括中行（3988）、工行（1398）同建行（939），就連中信銀行（998）都唔知點解俾人傳係股神目標，結果股價一度急升5%。不過，原來大家搞錯晒，股神嘅心思真係唔易揣摩。<br> 據報道，王傳福解釋當時拒絕係因為巴郡提出投資至少5億美金，但比亞廸管理層唔係咁願意賣出太多股權，所以sayno。後嚟經過內部評估，認為有利開拓比亞廸北美業務同打響品牌，最後決定向股神出讓10個巴仙股權。股神當時仲話，如果比亞廸願意，佢會繼續增持公司股權。<br> 就係咁，股神上月底斥資18億港銀，以每股8蚊買入2.25億股比亞廸，按噚日13.7蚊收市價計算，股神短短半個月，賬面已獲利近13億銀。<br> 李華華<br> mailto:LiWaWa@AppleDaily.com</p></body></html>