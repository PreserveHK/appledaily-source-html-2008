<html><header><meta charset="utf-8"><title>可疑放料 - 左丁山</title></header><body><h1>可疑放料 - 左丁山</h1><p>雷曼風波未平息，突然間有不明動機之人向報紙放風，指二○○三年間港交所有一名高層曾提交報告，指當時開始流行嘅ELN（股票相連票據）產品可能受操控，衝擊聯繫匯率。於是對金融事務並不熟悉嘅何俊仁議員對《信報》講（十月十一日），如果報告屬實，則證明有關方面粗心大意，罔顧風險。<br> 呢份所謂報告，不知是否官方或內部文件，在呢個時候向報紙發放（《信報》有影印），疑點多多，最妙嘅係港交所回應：「沒有聽說過」，證監會回應：「不知道有關報告」；金管局回應：「不評論不知道來源的資料」。<br> 據講呢位所謂港交所高層寫報告後，不足一年就離職，唔通呢位高層心有所不忿，啱啱見到雷曼爆煲，於是發放資料，證明自己確係有料？左丁山就平時好討厭「匿名信」投訴呢回事，如呢位仁兄確係前港交所高層，不妨大膽啲企出嚟，以真面目示人，幫民主派添點火藥，攻擊政府監管不力吖，如果份報告全文發表，等我哋評價吓是否寫得好，寫得有道理，直情有益社會㖭。<br> 呢幾年結構性產品數量激增，聯繫匯率穩如泰山，全無證據顯示有甚麼國際投機人士衝擊港元，已可證明呢位前高層嘅判斷錯誤，雷曼迷債風波動不了市場，過去五年來，左丁山知道不少人專買ELN產品，賺到笑逐顏開，唔知幾和味。買ELN係博（一）股市上升；（二）股市牛皮靠好，即使跌市亦不跌超過一成。呢兩種情況在二○○三年沙士低潮之後，一路去到二○○七年十月，完全啱晒，故此買ELN者，笑到四萬咁口。最弊係物極必反，大市一旦下跌十幾個巴仙，買ELN者被迫接貨，跟住股市大熊當道，梗係中招啦，故此過去幫人賺錢之產品，𠵱家成為殺戮工具，事實上，如果雷曼冇破產，買雷曼ELN嘅仍可接貨死守，未必血本無歸。雷曼事件之要害在於雷曼破產，不在乎其產品之複雜性（雖然真係幾複雜），何俊仁明白未？事實上，𠵱家市場上還有大量非雷曼ELN，持有人接貨嘅機率非常大，投資者要自己負責風險。</p></body></html>