<html><header><meta charset="utf-8"><title>再Wide啲再潮啲</title></header><body><h1>再Wide啲再潮啲</h1><p>潮人機總會着數啲，明星一揸娛樂版一見報，即刻有大把Fans追住買，RicohGR就係最佳例子。所以三星上回搵完Miki楊愛瑾、潮人攝影師SunnyLau力谷旗下相機，今勻新作蒲頭再找來潮友余文樂撐場。初露面的NV24HD數碼相機，機身輕薄更具備HD高清拍片及24mm廣角，唔知各位潮人有無興趣追住用呢？<br><br>記者：許福合<br>攝影：陳陶鈞</p><p>余文樂：戴手套都影到！</p><p>余文樂成為三星相機代言人，佢就話等咗好耐。因為佢好鍾意影相，一向機不離身，拍戲出埠都會影餐飽，甚至做運動、滑水、打WarGame都要影！而阿樂就話最鍾意呢部NV24HD可以戴住手套嚟影相，因為夠快之餘快門位又夠就手，玩緊都可以影相最啱使。</p><p>潮人機拍高清片</p><p>見到NV24HD其實有些少失望，因為論Design，同上幾代分別不大，都係黑機配支Schneider-Kreuznach鏡頭，最令人有印象嘅藍色圓環仍然保留，但新鮮感不再。雖然外形無驚喜，但作為一部潮人玩意來講，開機速度相當快，能做到隨時Standby隨時Snap，感覺上一抽出就可以「開槍」！除此之外，NV24HD具備高清攝錄功能，能拍攝720p影片，最正係機身兼備HDMI，可以全數碼方式輸出至電視上欣賞，比普通卡片機、手機靚好多。</p><p>千萬像素24mm廣角</p><p>講番影相功能，NV24HD可以拍攝1,030萬像素相片，已足夠一般冲曬相片之用。Schneider-Kreuznach鏡頭光學變焦能力為3倍，以今日標準就細咗啲，遠攝能力弱，但又玩到24mm廣角拍攝，算係補番數，可以影橫啲影闊啲！機背屏幕大小為2.5吋OLED，據知反應速度會比LCD快，試用時最明顯係當快速移動鏡頭，畫面都能緊貼追上，玩一陣都覺得幾滿意。</p><p>潮Look</p><p>囗配備鏡頭有廣角效果，相當於35mm相機的24-86.5mm。</p><p>囗閃燈收藏於機頂，有需要時可彈出使用。</p><p>囗NV系列都配備SmartTouch，可以有近似輕觸式操作。</p><p>囗使用機頂轉盤改變拍攝模式。</p><p>囗厚度為18.95mm，即係半張SD卡左右。</p><p>囗主要使用SD/SDHC記憶卡，另內置20MB記憶。</p><p>Wide鏡試影</p><p>當用盡24mm試拍時，可以見到只有四角有輕微變形情況，以細機來講已經不俗，代表鏡頭質素相當高。</p><p>Profile</p><p>感光元件：1,030萬像素CCD<br> 變焦：3倍光學+5倍數碼<br> 屏幕：2.5吋<br> ISO：80/100/200/400/800/1600/3200<br> 記憶：SD/MMC（內置20MB）<br> 電源：專用電池<br> 體積：98.5×61×18.95mm<br> 重量：145.5g<br> 查詢：Samsung（36984698）</p><p>新機同場加映<br>NV30雙防震</p><p>外形同NV24HD相似，810萬像素CCD，有OIS光學及DIS數碼防震，ISO用到3200，夜攝能力有一定保證。鏡頭方面一樣係Schneider-Kreuznach，配3倍光學變焦，另有自動除紅眼、SmartTouch介面及2.5吋LCD。</p><p>NV4潛望式鏡頭</p><p>同大部份NV系列不同，NV4用銀色機身，外形較突出。鏡頭採用潛望式設計，開機時毋須伸出機身之外，令速度更快、機身更薄至17.5mm。採用820萬像素CCD，3倍光學變焦，除拍攝外更提供影音播放功能，可以一邊影相一邊聽歌，音效方面有SRS效果，影音效果更佳。</p></body></html>