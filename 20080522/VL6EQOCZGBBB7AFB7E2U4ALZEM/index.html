<html><header><meta charset="utf-8"><title>Leon力撐　自動泊車免麻煩</title></header><body><h1>Leon力撐　自動泊車免麻煩</h1><p>VolkswagenPassat向來畀人嘅感覺，都只係一款中型豪華房車，揸佢出去跑番轉？NoWay！不過，日前廠方為慶祝接掌代理權，而喺香港亮相嘅全新PassatCC，就要將大家呢個想法改變！新車唔只造型傾向跑車化，廠方仲為其加入自動泊車系統，只要㩒個掣，雙手離軚都可以泊到車。有呢項咁巴閉嘅功能，加埋300匹強勁馬力，唔怪得連喺新車發佈會當嘉賓嘅黎明（Leon），都豎起拇指撐佢啦！<br><br>記者：鄭達基<br>攝影：周旭文</p><p>監察系統　防亂轉線</p><p>要贏得好似Leon咁鍾意車嘅Fans歡心，部車性能表現如何，同埋有否高科技設備都係取決因素，而有望明年首季抵港嘅PassatCC正好有齊以上特點。打開頭冚，一台3.6公升V6FSI引擎就呈現眼前，佢可以輸出300匹馬力，聽落似乎普通咗啲？唔緊要，因為另一方面佢有350Nm超大扭力，加埋出晒名轉波快嘅6前速DSG半自動波箱，0至100km/h都只係5.6秒，Leon揸住佢放甩啲狗仔隊真係SoEasy！<br> 至於PassatCC身懷甚麼新科技？首先就係Leon都話正嘅ParkAssist自動泊車系統，只要㩒個掣，電腦就會自動引導車子泊入車位，駕駛者只要控制油門同Brake，雙手離軚都可以泊到車，從而免除泊車所帶來嘅煩惱，連女士們都讚好；至於另一套就係叫做LaneAssist監察系統，若電腦探測到駕駛者喺無意嘅情況下駛離原有行車線，系統即會自動作反方向轉向，以減低亂Cut線而發生危險嘅機會，而當駕駛者有使用指揮燈發出信號，系統則不會啓動。</p><p>跑化造型　坐得舒服</p><p>至於其他有助增強行車表現嘅系統，莫於DCCadaptivechassiscontrol底盤調校系統，佢分成三種不同模式，包括Normal、Sport同Comfort，駕駛者可按路面情況選擇行車模式；其中我最愛係Sport模式，因可令懸掛變硬之餘，轉向反應同時亦會變得直接，配合4Motion四驅系統，學Leon話齋就算點跑點掟都夠晒定。<br> 造型同車廂鋪排，亦係PassatCC叫人讚好嘅地方；前者同房車版相比明顯嚟得流線型，幾近淚滴形嘅頭燈，襯埋電鍍鬼面罩，令人一望而知佢跑得嘅性格。車廂則以空間大為主打，達1,417mm嘅車高，打造咗超闊落嘅車廂空間，即使乘客生得似Leon咁高大，一樣坐得舒服；當然同樣變得跑車化嘅車廂陳設，亦係新車賣點之一！</p><p>超大Showroom　灣仔揭幕</p><p>Volkswagen香港代理權由廠方接手後，唔只會喺嚟緊18個月內推出7款全新型號，佢哋亦喺灣仔設立了佔地三層、面積比現有代理一個大四倍嘅陳列室！<br> 前日（5月20日）新Showroom正式揭幕，大眾汽車集團大中華總裁及總行政主任，兼Volkswagen集團執行副總裁范安德博士等一眾高層，特別來港參加揭幕儀式，隨後更於跑馬地馬場舉行新車發佈會，展示多款即將抵港嘅新車！</p><p>規格</p><p>引擎：3,597c.c.V6DOHC<br> 馬力：300bhp/6,600rpm<br> 扭力：350Nm/2,400-5,300rpm<br> 傳動：6前速DSG半自動波，四輪驅動<br> 尺碼：4,799×1,855×1,417mm<br> 軸距：2,711mm<br> 車重：1,632kg<br> 0-100km/h：5.6秒<br> 極速：250km/h<br> 查詢：VolkswagenHK（36989688）</p></body></html>