<html><header><meta charset="utf-8"><title>專家對話：傳改價格機制油股飆</title></header><body><h1>專家對話：傳改價格機制油股飆</h1><p>噚日港股坐完過山車，朝早跌過349點之後，下午跟住內地股市齊齊抽升，埋單倒升290點，一眾散戶無奈慘食驚風散。內地有傳言話成品油價格機制提早於六月改革，刺激石油股穩步上揚，不過散戶要留意，市場上流傳大量亦真亦假的消息，切勿盲目跟風炒作，以免得不償失。<br> <br> 孫：孫柏文　黃：黃敏碩<br> <br> 黃：今日（即昨日）內地有傳言話成品油價格機制可能提早喺6月改革，令到一眾油股午後抽升，上晝中海油（883）一直領放（帶頭上升），下晝一眾石化股中石化（386）、上石化（338）同儀征（1033）全力追上，成個板塊都幾戲劇性。大家要留意，恒指由3月20500點低位，升到26300點水平，嚟緊股市出現一定幅度調整都算合理。<br> 孫：噚日（即前日）中央話救災，所以有傳電訊業重組唔搞住，到今日（即昨日）又有傳成品油機制提早改革，邊樣先真呢？<br> 黃：內地消息謠言滿天飛，大家都見到油價係咁升，傳出成品油機制提早改革，就可以提升石油股盈利，散戶要留意呢啲消息合理性同時間性，唔好咁易受影響。始終升幅屬人為性，傳出政策變，但未落實。</p><p>奧運到炒青啤</p><p>葉先生：奧運會好多外國人到中國，佢哋將啤酒當水飲，所以我睇好青島啤酒（168）。<br> 黃：我都睇好佢。青啤管理層成本方面控制得好，奧運前可以先睇26蚊，你23蚊買入都唔算貴，止蝕可以放喺21蚊水平。<br> 孫：我擔心四川地震影響內地市民無心情飲啤酒，最終影響青啤盈利。<br> <br> 深井葉先生個案<br> 買入價：23元<br> 目標價：28元<br> 止蝕價：20元<br> 時期：兩個月</p><p>中煤啱短線</p><p>鍾先生：中煤能源（1898）個勢幾好，入唔入得過？<br> 黃：中國神華（1088）同兗州煤業（1171）近期都遠遠跑贏中煤，因為兗州煤現貨煤比較多，受惠煤價上升。神華就係行業龍頭。而中煤市盈率高，又無新動力，博短線兗州煤比較值博。<br> 孫：短炒你買中油香港（135）喇！如果佢今次升浪穿到4.5蚊，就有機會推上5蚊喇。<br> <br> 上水鍾先生建議<br> 建議買入價：18.28元<br> 目標價：19元<br> 止蝕價：17.9元<br> 時期：一個月</p><p>富士康睇10.9蚊</p><p>譚小姐：我睇好富士康（2038），因為佢係台資股，如果短炒睇10.9蚊博唔博得過？<br> 黃：始終手機工業競爭大，佢主要客戶摩托羅拉銷量下跌，俾競爭對手搶走定單情況下，佢哋實力被削弱，近期股價有力上番少少係因為富士康積極搵番海外客戶。之前有傳佢可以拎到蘋果3GiPhone定單，不過目前為止都只聞樓梯聲，短期阻力位會喺11至12蚊。<br> <br> 長沙灣譚小姐建議<br> 買入價：10.54元<br> 目標價：10.90元<br> 止蝕價：10.3元<br> 時期：一星期</p><p>每日收市後4:30pm</p><p>歡迎click入 http://finance.appledaily.com以webcam參與節目及收看 <br> <br> 歡迎phonein28698262暢談心得<br> 亦可email至mailto:finance@appledaily.com搶先貼股<br> <br> 今日嘉賓：</p></body></html>