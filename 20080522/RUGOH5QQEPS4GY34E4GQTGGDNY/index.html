<html><header><meta charset="utf-8"><title>專家對話：趁勢Put滙控</title></header><body><h1>專家對話：趁勢Put滙控</h1><p>油價升兼美股跌，拖累港股一度大跌760點，跌到24700點，期後跌勢放緩，重上25000大關，收報25043.12。嘉賓指油價上升加劇通脹，美國聯儲局指不會再有減息空間令市場失望，跌市因而加劇。但嘉賓覺得跌幅尚可接受，市場沽壓亦唔大，所以後市走勢仍然樂觀。<br> 楊：楊慧玲　郭：郭家耀　張：張小喬<br> <br> 楊：內地股市下跌對港股影響都幾大，喺低位徘徊，輪場方面係唔係無咁活躍？<br> 張：近排輪場成交的確係減少咗，因為投資者如果諗住見個市低開，再追入認沽證就可能仲會輸多啲。股市近排波幅咁大，我建議投資者現水平想入認購證，要先忍一忍手。若要入市，炒認沽證就可以留意滙豐控股（005）。<br> 楊：內地否認咗成品油會提早改革，影響油股回調，但係油價已經升到新高，中海油（883）都無跟油價上升。反而中油香港（135）就發力大升，其實係唔係應該考慮吓買呢啲細價油股？<br> 郭：中海油現價開始貼近投資銀行目標價。而中油香港從事上游業務，對油價會比較敏感，加上中石油（857）都有潛在私有化中油香港嘅概念，所以佢近期股價都做得幾好。</p><p>A50想升要等</p><p>黃太：我17.3蚊買A50中國基金（2823），有無機短期上19蚊？<br> 楊：近期內地股市不濟，究竟短期有無機會爆返上去呢？<br> 郭：A50要再一次股價上升，暫無好大誘因，不過近期見A50都維持到一定溢價，表示資金都無大量流出，等第二季業績期（指內地公司）就有機上返20蚊左右。<br> 張：呢排市場焦點放喺災後重建股身上，所以就算A股再反彈，A50反彈力可能比較細。<br> <br> 《元朗黃太個案》<br> 買入價：17.3元<br> 目標價：19元<br> 止蝕價：-<br> 時期：一星期</p><p>EMAIL解答：中海發展睇30蚊</p><p>MC：請問亞洲水泥（中國）（743），台泥國際（1136），首長國際（697）同中海發展（1138）邊一隻值得買入？<br> 楊：四隻股份邊一隻仲有機會跑出呢？<br> 郭：我鍾意中海發展，佢之前上過52周新高，本身係運輸原材料，內地原材料需求不斷增加，24蚊邊入會較安全，上望30蚊。<br> 張：我都鍾意中海發展，佢上年盈利增長好過市場預期，外資大行對佢目標價定24蚊至27蚊，所以低位買坐耐啲都有信心。</p><p>每日收市後4:30pm<br> 歡迎click入 http://finance.appledaily.com <br> 以webcam參與節目及收看<br> <br> 歡迎phonein28698262暢談心得<br> 亦可email至mailto:finance@appledaily.com搶先貼股</p></body></html>