<html><header><meta charset="utf-8"><title>赤口煲碟：<br>赤口匿埋煲碟　高清大晒</title></header><body><h1>赤口煲碟：<br>赤口匿埋煲碟　高清大晒</h1><p>今日大年初三赤口，一概拜年事宜都可以掛免戰牌，最好當然係煲吓碟、攤唞吓。電視都行高清啦，今年煲碟王轉玩Blu-ray、HDDVD就點都走唔甩！今個新年最受注目嘅當然係《不了情蔡琴2007經典歌曲香港演唱會》。據知係全個地球上首張Blu-ray，行dts-HDMasterAudio嘅6.1聲道、兼玩最高96k/24bit！一出馬上成為Blu-ray機最頂級試機天碟，不過只怕你屋企部機玩佢唔起，搞到你馬上想換機啫！<br><br>記者：朱崇德<br>攝影：楊錦文、譚盈傑<br>Model：Eunice</p><p>《蔡琴不了情》Blu-ray<br>至靚聲96k/24bit</p><p>一首《被遺忘的時光》，話咗畀大家知「是誰」才是發燒碟天后！唔使等到立秋、《蔡琴不了情》Blu-ray喺年廿八立春之日正式發售。<br> 評碟之前，先喺度申報利益：本人雖係《無間道》戲迷，不過絕無因此買過任何一隻蔡琴嘅碟，感覺好似老人牌，唔多啱聽！此碟吸引我之處，係佢全球首張演唱會行dts-HDMasterAudio嘅96k/24bit6.1聲道，須知行一般dts音效最高每秒碼率只有1.5MB左右，就是LPCM一般亦只有6MB，但呢隻碟行dts-HDMA碼率係每秒9MB，究竟可以有幾「掯」呢？</p><p>全本地製作</p><p>據知今次演唱會起用過百萬HD1080制式器材拍攝全高清影像，由拍片一刻開始直到後期製作全程MadeinHK（除壓碟最後工序要在國外完成），睇完你會驚嘆香港影音製作技術之高，唔會再話外國月亮特別圓。記者以126吋投影睇試片，一個WideShot即見紅館內過萬個人頭粒粒清楚，拉近啲一個鏡頭百零、二百人，當晚如果你有份，隨時可以認番自己出嚟。最厲害係影片顯現強烈嘅質感，蔡琴身上所戴粒粒鑽石閃爍生輝，一條綠色花裙每個Pattern皆見及有如輕紗雪紡嘅質感；而最後一首《恰似你的溫柔》中，台下觀眾件皮褸有啲膠膠哋都睇到。以現場拍攝Blu-ray嚟講，真係好多荷李活製作電影都未必畀到我呢個震撼！</p><p>將紅館搬返屋企</p><p>聲效方面亦係頂級製作，「通透」兩個字未足以形容，我會用「真實臨場感」嚟形容，簡單講睇碟時恍如置身紅館的正中央，聽着蔡琴誘人的歌聲在你耳畔輕唱。左前方樂手忽然打着一隻聲音尖哨的鈸，但團團環繞着你的還有來自四面八方、過萬人高低不一的耳語之聲及和唱，呢種細緻音效嘅表現，可以用「將成個紅館搬返屋企再演一次」嚟形容！另外在網上爭辯已久，PCM原音版一定靚聲過味精版dts-HDMA，記者喺度大膽講句，dts-HDMA真係靚過PCM，前者開揚廣闊，細緻音效粒粒清晰，後者一比下完全係侷促，細緻位分音不清。</p><p>Blu-ray靚機逐部數</p><p>a.PioneerBDP-LX70A<br>Blu-ray頂級機王</p><p>不論價錢同規格都係現時Blu-ray機中王者！玩盡Bitstream及dts-HDMA7.1聲道，聲畫表現基本靚到冇投訴，不過同好多Blu-ray機嘅通病一樣，讀碟需時！開張碟分零兩分鐘就點都走唔甩！$14,900（b）</p><p>b.PanasonicDMP-BD30<br>平價靚聲畫</p><p>另一部玩到Bitstream嘅MasterAudio7.1聲道專機，暫時未有行貨，但就算係以水貨引入，貨量都極緊張。以聲畫表現，都好貼Pioneer隻70A，但價位係一半都唔使，絕對係呢期人氣之機！$5,980（c）</p><p>c.PLAYSTATION340GB<br>PS3最平利器</p><p>遊戲機都有份？但咪睇小佢！價位係所有Blu-ray機最平，玩唔到Bitstream輸出，不過讀碟及操作暫時係速度最快一部，據知就算玩上過160吋高清投影機，都仍然感覺到佢嘅鋒利，現時不少影音發燒友皆以PS3作為試碟Player。$2,680（d）</p><p>d.SONYBDP-S1E<br>SONY旗艦之作</p><p>SONY旗艦之作，到𠵱家都好多人以佢為價格、規格指標，整體聲畫表現OK。不過相對Pioneer同Panasonic，實試時發現以BitstreamOut落AMP時會向下兼容為dts同5.1聲道，暫時原因未明。$7,980（e）</p><p>e.SAMSUNGBD-P1400<br>最平玩Bitstream</p><p>BD-P1400係現時市面上最平玩到Bitstream嘅機種，屬SAMSUNG本年最新推省招牌之作。聲畫表現尚算OK，玩上40吋或以上LCDTV或Plasma應該冇問題。$3,980（b）</p><p>f.SONYBDP-S500<br>水貨搶閘抵港</p><p>行貨未到、水貨已經趕住買嘅一部機，同SAMSUNGBD-P1400一樣可以玩Bitstream。不過以SONY品牌效應，再加靚靚聲畫，都真係幾誘人嘅選擇，據知行貨亦將有機會返貨。$5,280（c）</p><p>g.SONYBDP-S300<br>馬拉平價版</p><p>好多人都話S300係BDP-S1E嘅平價版，基本規格兩者都好接近，聲畫表現亦好接近。如果硬要區分，咁BDP-S1E係日本製、S300係馬拉製造，同埋唔可以睇到BD9碟種囉！$4,980（e）</p><p>聽MasterAudio<br>要對應Bitstream</p><p>想玩盡dts-HDMasterAudio96/24靚聲效，究竟屋企部Blu-rayPlayer對唔對應先？米樂影音專業影音顧問陳偉祺先生指：「現時市面一般Blu-ray機通常都行到LPCM5.1或7.1，想聽到MasterAudio部機最緊要係對應Bitstream，簡單講佢會將原音數碼訊號不作任何處理，經HDMI線直入AMP內做Decoding處理，須知專業嘅AMP點都靚聲過一部Player，而且咁先可以玩盡6.1、7.1聲道！」不過現時市面只有Pioneer、Panasonic同SAMSUNG嘅Blu-ray有Bitstream玩，冇嘅惟有玩住LPCM5.1啦！</p><p>鳴謝：米樂影音陳偉祺（25215999）<br> 地址：中環皇后大道中58號振邦大廈703室</p></body></html>