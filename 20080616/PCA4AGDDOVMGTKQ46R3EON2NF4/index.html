<html><header><meta charset="utf-8"><title>專家對話：港股下周始明朗</title></header><body><h1>專家對話：港股下周始明朗</h1><p>大市結束連續四日跌勢，昨顯著反彈，大部份板塊跟隨大市向上，嘉賓黃偉康認為港股本星期仍會波動，要待美國未來幾日重要數據出完，下星期股市才會開始明朗化，不過嘉賓李錦認為港股同內地股市走勢仍然差，下跌機會仍然很大。<br> <br> 李：法興證券衍生工具部亞洲區董事　李錦<br> 黃：一中證券聯席董事　黃偉康<br> 孫：主持　孫柏文<br> <br> 孫：港股終於反彈，升勢可唔可以持續？個市跌完未？<br> 黃：我覺得短期市況仍會波動，因為大市成交不足，反映投資者入貨唔係太積極，加上今個星期美國有三間投資銀行公佈業績，為市場帶來隱憂，我最擔心係星期五美國期指結算同紐約期油結算，所以市況仲會波動；過埋今星期，下星期應該會做番好啲。<br> 李：講真，個市再跌嘅機會應該好大，雖然今日（即昨日）反彈，但係港股同內地股市技術走勢都相當差，中央亦唔會再輕舉妄動令市場以為滬股2800點係底位，所以內地私募基金對股市睇得好淡；雖然中央都有就大小非解禁出口術，但係對市場穩定作用唔係咁大，所以短期港股都會受幾大壓力。<br> 孫：好多網友都問黃偉康放咗中移動call輪（2126）未喎？<br> 黃：我仍然持有，我唔擔心中移動（941）走勢，因為我覺得如果下星期個市夾番上去嘅話，中移動一定係主力夾上去嘅股份；如果恒指上番24000點至25000點樓上的話，中移動都有機上番125蚊樓上，到時隻中移動call輪都會有可觀利潤。</p><p>短炒首長不如買馬鋼</p><p>譚小姐：我想問隻首長國際（697），今日就放咗，想再買番短炒。<br> 黃：短期追入首長就無謂啦，揀鋼鐵股不如買馬鞍山鋼鐵（323）啦。佢呢排守得住5蚊，加上𠵱家巿盈率8倍幾都抵。早前鋼鐵商指中央要求鋼材價保持喺5月11日之前嘅水位，出廠價亦唔可以比5月11日之前高，原因係災後重建所以唔可以加價住，所以一眾鋼鐵股跌番落嚟，不過馬鋼首季盈利有3成左右，因為之前鋼鐵價升得幾好，就算次季鋼材價因中央出手而無增長，但之前都已有一定累積升幅，所以佢次季盈利都會有唔錯增長。如果5蚊左右買，有機會上望5.7蚊。</p><p>中石油唔好溝貨</p><p>林小姐：我喺11蚊買咗中石油（857），𠵱家好唔好溝貨？應該幾多錢止蝕？<br> 黃：我自己唔會喺呢啲位溝中石油。因為如果你買油價升就買中海油（883），如果你睇油價跌，我會建議你買中石化（386），如果暴利稅新增點減到落中石油可以交少啲暴利稅嘅位，先可能會對中石油股價有刺激。9.5蚊呢啲位守唔住就要止蝕，上望只有11.5蚊，除非跌番落7蚊左右，否則唔好望佢會上番16蚊。<br> 李：中石油窩輪最近嘅買賣或者街貨量都跌得幾勁，我相信呢個都反映番投資者希望油價變動大啲，可以玩中海油同中石化。中海油佔窩輪巿場8%，相對中石油同中石化都大好多，所以中海油應該會係石油股窩輪巿場主要焦點。<br> <br> 粉嶺林小姐個案<br> 買入價：11.04元<br> 目標價：-<br> 止蝕價：-<br> 時期：一星期</p><p>滙控可120蚊入貨</p><p>陳小姐：留意緊滙控（005），等美國呢幾日投資銀行出完業績，想喺個價被質低後入貨。<br> 黃：我認為美國三間投資銀行業績唔會差到令巿場再拋售金融股，而買滙控最緊要睇恒指，短期我覺得恒指會去到22500點，到時支持力應該唔錯。你可以喺星期四或星期五買入，跟住等收成。<br> 李：滙控可以喺120蚊水位入，有6%至8%利潤就賺咗佢。計番落嚟好過放喺銀行收息，如果跌咗落去都可以守住先，上望150蚊。<br> 孫：滙控其實只要唔好減少派息，喺𠵱家呢個價位買我都覺得幾抵。<br> <br> 北角陳小姐建議<br> 建議買入價：125元<br> 目標價：160元<br> 止蝕價：-<br> 時期：長期</p><p>每日收市後4:30pm</p><p>歡迎click入 http://finance.appledaily.com以webcam參與節目及收看 <br> <br> 歡迎phonein28698262暢談心得亦可email至mailto:finance@appledaily.com搶先貼股<br> <br> 今日嘉賓：</p></body></html>