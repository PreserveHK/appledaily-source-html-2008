<html><header><meta charset="utf-8"><title>WhiteBull送你一對翼</title></header><body><h1>WhiteBull送你一對翼</h1><p>狂牛林寶堅尼將力的藝術發揮得淋漓盡致，雖則出晒名霸兩個車位嘅大寶賣弄粗豪動力，而細寶就以溫柔細膩收買人心。但剛到港曇花一現嘅GallardoLP560-4Coupe，卻將大寶獨有嘅白色車身、狂牛動力盡收旗下，車仔細細居然達560匹，快到好似加咗一對翼！<br><br>記者：徐影龍<br>攝影：楊錦文<br>Model：Mattherw@StageModels</p><p>細寶首配白色</p><p>生得細又巴之閉嘅LP560-4Coupe，喺北京車展同深圳車展亮相後，今次只屬過境性質，並非DemoCar提早抵港，所以見到的仍是左軚版本。雖時間緊迫，幸代理仍抽出少少時間讓《Car通》跟小白牛短敍。發覺掛名小改款嘅細寶，其實有好多變動值得講，首先係加入屬大寶專利嘅白色車身，叻過大佬嘅係，仲可以細分為普通白、純白同啞白色三種，細細架喺街行一樣相當招搖醒目，現代王子已無必要老老套套騎白馬，騎白牛一樣咁醒目。<br> 有姿勢有實際，Facelifted中置引擎經調校及偷輕車身後，LP560-4馬力已達560匹，扭力亦達540Nm，比改款前嘅520匹提升已不算少，0-100km/h僅需3.7秒，極速更達325km/h，似足加咗對翼飛咁快！以市面車種嘅Facelifted慣常做法，好少改埋副偈，今次LP560-4Coupe實在值得一讚。</p><p>必改透明引擎冚</p><p>直版小白牛代理定價328萬（棍波），例牌地有大量Option畀你加加減減，超過40項改裝配件有排配搭，而今日呢架已裝備八成Option，可算改版示範作。最值錢係E-Gear波箱，將原版棍波改成自動波，仲有埋軚盤撥片畀你玩，扮埋F1車手都得。再嚟係內櫳皮位變晒又係大寶先有嘅格仔皮及白線車邊，連頂頭麖皮物料都可襯埋格仔，坐落去簡直絕配，又或加入最貴達17萬嘅碳纖裝飾等，總之內裝分分鐘猛過外觀！<br> 車外Option一樣多嘢玩，第一項必改配件係車後引擎冚，改成車系聞名嘅透明強化玻璃（好多超跑都係抄佢）。見到成副V10偈，威猛度更為飆升，始終引擎上方熱氣積聚得最厲害，頂頭塊玻璃弱啲都會爆，$84,000絕對值回票價。實用啲嘅配件，亦可選擇後泊鏡頭連LCD、藍芽及iPod接線等，若跟住張單執齊配件，一百萬肯定走唔甩。</p><p>Option</p><p>GallardoLP560-4Coupe</p><p>引擎：5,204c.c.V10<br> 馬力：560hp/8,000rpm<br> 扭力：540Nm/6,500rpm<br> 傳動：6前速手動、四驅<br> 查詢：林寶堅尼香港（29006666）</p></body></html>