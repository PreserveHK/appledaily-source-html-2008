<html><header><meta charset="utf-8"><title>專家對話：憂加息地產股轉差</title></header><body><h1>專家對話：憂加息地產股轉差</h1><p>上周五股市大跌，港股慘不忍睹，內地股市更失守3000點「政策底」，散戶恐懼股市會進入大跌浪，但嘉賓認為恒指跌穿20572點低位機會不大，反而到達那個位後可能反彈，不過短期港股應會下試22000點之下。<br> <br> 碩：亨達集團研究部董事　黃敏碩<br> 傑：輝立證券董事　黃瑋傑<br> 孫：主持　孫柏文<br> <br> 孫：𠵱家個市真係好差，散戶應該點樣部署？<br> 傑：𠵱家跌穿23300點，市場驚會再跌穿3月中低位20572點進入新跌浪，不過年頭到3月恒指上下波幅都已經行咗7000幾點，我覺得如果美國經濟只係滯脹，呢段時間金融市場適應咗之後，恒指跌穿20572點機會唔大，接近嗰啲位可能有反彈。不過短期成交量收縮，好多重要支持位都穿咗，短期恒指有機會跌到22000點之下。<br> 碩：睇到散戶持貨欠缺耐力，因而掀起大型沽售；地產股繼續轉差，因為市場都關心息口變化影響買樓意欲，擔心樓市成交進一步收縮。航運股都大跌，中國遠洋（1919）首當其衝，由於波羅的海指數5月中見頂後回落，導致質素好嘅股份都跌。</p><p>搶先貼股<br>光控應即刻止蝕</p><p>麥小姐：我18.88蚊入咗中國光大控股（165），諗住16.5蚊止蝕，點知公幹之後返嚟就跌穿晒。<br> 孫：我建議你即時止蝕，因為內地股市跌穿咗3000點後會引起恐慌，可能會繼續跌，加上中國光大咁依靠A股表現來穩定收入，所以對佢收入影響真係好大。我係出於愛心叫你止蝕㗎。</p><p>聯通有機上15.5蚊</p><p>林先生：中國聯通（762）呢兩日（上周四、五）做得好咗，佢喺低位有成交，佢由17蚊跌落嚟14.58蚊，都應該可以反彈番1蚊左右，上望15.5蚊。<br> 碩：短期可能有新政策推行，聯通同網通嘅合作都已經獲股東通過，如果佢攞到嘅網絡都符合市場預期，都有機會上番16蚊至17蚊水平。</p><p>中移動可分注買</p><p>黃小姐：我想問中國移動（941）現水位可唔可以入呢？<br> 碩：佢估值合理，不過市況真係好難預測，所以要有兩手準備，先喺105蚊入一注，如果佢有機會跌落去100蚊以下就可以再入一注。</p><p>收市後4:30pm<br> click入 http://finance.appledaily.com以webcam參與節目及收看 <br> <br> 歡迎phonein28698262暢談心得<br> 亦可email至mailto:finance@appledaily.com搶先貼股</p></body></html>