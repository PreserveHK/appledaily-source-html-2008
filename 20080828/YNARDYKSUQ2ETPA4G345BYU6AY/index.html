<html><header><meta charset="utf-8"><title>SE平玩Metallic</title></header><body><h1>SE平玩Metallic</h1><p>富豪手機Vertu一直用靚料作嫁衣，包金鑲鑽有咁矜貴玩到咁矜貴，當然，6位數字天價唔係人人用得起！想買平民級靚料手機，其實仲有好多選擇，SonyEricsson啱啱推出呢款滑蓋T303，咪睇佢番梘咁的骰，原來超過七成外殼係由鋁合金製成，感覺似鑲鋼咁硬淨，而且手感順滑，拎上手仲有股凉浸浸嘅感覺。T303只不過係索愛旗下一名入門小將，售價$1,000有找，最啱買畀女士過手癮！<br><br>記者：陳國輝<br>攝影：王文忠<br>Model:Chimpy</p><p>鋁殼夠輕夠硬</p><p>千祈唔好將索愛呢部T303同其他滑蓋機鬥分唇，肯定反面！講真，以入門級嚟講，配備130萬像素鏡頭已經好難得，冇閃燈影夜景唔緊要，佢仲有4倍數碼Zoom，遠攝風景近攝人像，再加埋藍芽、USB兩種抄相渠道，喺電腦芒睇番畫質都唔算差，基本一試已覺佢物超所值。不過，有玩家特別鍾意當手機係電子相簿，幾千張照片儲存喺記憶卡內，得閒睇吓SlideShow，呢點T303就算係弱項喇；一嚟T303屏幕解像度只有128×160，睇相必然勁起格，二嚟機身不設記憶卡槽，單靠內置8MB，好難當電子相簿咁玩。<br> 講到底，點都要讚吓機殼用料，除咗鋁合金夠硬淨、夠順滑之外，大家不妨留意機背底部，原來仲有防跣手柄位，佢設計到微微凸出，用意係畀你單手拎住影相嗰陣，部機揸得更穩，亦唔使驚手震震，影到鬆郁矇。</p><p>8MB只夠玩鈴聲</p><p>T303機殼同外觀夠無敵，但最大敗筆係剛才提過嘅容量問題，T303僅內置8MB記憶體，竟然不設任何記憶卡插槽，莫講喪影130萬像素照片，就算閒時想單撈幾首MP3歌都極有難度，加條SD卡槽唔係好高成本啫，起碼有得拆解吖！<br> 雖然機內預設咗音樂播放軟件，並支援MP3/AAC兩大格式，但了解過規格都知，呢部機點可能用嚟聽MP3歌仔㗎？咁MusicPlayer點用最好？計我話，不妨等單撈完Ringtone之後再逐首試聽先Delete，咁做會比較方便啲；順帶一提，T303提供咗FM錄音功能，除咗可以儲存為鈴聲，當你唔得閒嗰陣，手機仲可以幫你錄低主要嗰幾分鐘，例如新聞同天氣等資訊，等你隨時都可以聽得番嘛！</p><p>鋁合金隨身睇</p><p>囗數字鍵採用輕觸式設計，唔使驚因手指粗而㩒唔到Keypad，而且感覺更美觀。</p><p>囗點解要Highlight手繩位？梗係啦，用得咁細部電話，就預咗掛上頸ShowOff！</p><p>囗推蓋會見到相機，雖然機側冇咗粒快捷鍵，但㩒上掣亦可快速啓動DC，幾方便！</p><p>囗無論你用銀色或黑色機，原廠都係配呢款立體聲Handsfree，齋聽FM夠晒用。</p><p>Profile</p><p>制式：GSM三頻<br> 體積：83×47×14.7mm<br> 重量：93g<br> 通話時間：540分鐘<br> 備用時間：400小時<br> 主要功能：130萬像素相機、4倍數碼變焦、TrackID音樂識別功能、音樂播放器、藍芽、FM收音機、JAVA應用程式、USB檔案傳輸<br> 機身顏色：黑、銀<br> 查詢：SonyEricsson（82038863）</p></body></html>