<html><header><meta charset="utf-8"><title>家事居道：<br>楊婉儀　屋企有個罰企位</title></header><body><h1>家事居道：<br>楊婉儀　屋企有個罰企位</h1><p>聽講，生BB後無晒私人時間，睇場戲都唔得，有無咁誇？楊婉儀（Winnie）的答案是：「自大女Hannah出世到現在二仔Jonah以來，我同老公三年來未睇過一場戲，未試過兩人一齊離開香港，就算兩公婆出街食飯都只係去飲。」噢，代價太大了吧？Winnie斬釘截鐵：「我唔覺係犧牲，反而人生更豐滿！」<br><br>記者：林佩婷<br>攝影：伍慶泉<br>場地提供：亮明居（23933933）</p><p>罰企角落位1歲1分鐘</p><p>從生兒到育女，問Winnie分享管教良方，兩個BB有無百厭事，她眼睛睜得大大：「佢哋真係好乖。最嚴重嗰次係Hannah咬朋友仔，我就罰佢企角落，佢點喊都唔會理。因為有書提過，定個角落為懲罰位，幾多歲就企幾多分鐘，佢歲半時候就開始企，走20次捉番20次，直至佢企定定，所以一提罰企就好驚。」<br> 同一條妙方用在家姐身上Work，到管教細佬時卻是另一回事。「有次Jonah喺飯枱亂掉嘢，我就罰佢企，點知佢好開心，玩完手指玩腳趾，仲撩我哋玩，最後搞到大家都忍唔住笑。」</p><p>反對過多課外活動</p><p>可見因才施教是老生常談，可惜香港小朋友成日都話要增值，一周四、五項課外活動，Winnie亦反其道而行：「我覺得喺香港讀書好慘，壓力太大。Hannah除咗返幼稚園，星期一先會去Playgroup。佢睇電視見芭蕾舞裙靚話要學，仲想學埋溜冰同彈琴，但我覺得佢太細個。」皆因學習，可以是更生活化的。「我住香港公園對面，所以成日帶佢哋去睇動物，每次去一個部份，保留新鮮感。」孩子天天大，保鮮的育兒法正是學問之所在。</p><p>第二胎嘔鑊甘</p><p>自言懷大女Hannah時感覺超級舒服：「始終懷第一胎，我樣樣做足，好多嘢都唔敢食，無嘔又無唔舒服。到有咗Jonah感覺放鬆好多，除壽司、大閘蟹無食，其餘咩都照放入口，但就食咩嘔咩，連聞到味道都嘔，嘔足半年！過程好唔開心，有時甚至諗早知唔大肚。生兩個BB，最慘都係喺大閘蟹當造季節，我呢個蟹癡惟有死忍，所以呢幾年要食番多啲補數。」<br> 第一胎對自己管制比較嚴，原來對仔女的照顧，情況亦然：「始終我同老公嘅父母比較開放，跟傳統照足規矩點湊BB唔同。我惟有拚命睇書，要到三歲先敢畀個女食雪糕。但仔仔𠵱家歲幾，我已經畀佢食，就係因為咁家姐先有得食。」</p><p>搵公仔做細佬替身</p><p>事實上生第二胎學問多，Winnie就諗到搵替身哄囡囡：「當時我買咗個公仔畀Hannah，話要囡囡負責湊呢個BB，教佢點餵奶、換片，等佢習慣有個人跟住。有時我甚至俾佢坐我個肚附近，叫佢錫錫BB。」<br> 做了很多工夫，但當囡囡見到細佬真身，情況始終不同：「最初頭幾星期，Hannah喺醫院見到Jonah都覺得好得意。但返到屋企見全家人都集中對細佬好就開始呷醋，成日死黐住我唔放。我惟有同佢講BB係我、佢同爹哋三個嘅。」到Jonah大一點，Winnie就重新分配時間：「利用BB瞓覺時間陪Hannah，到Hannah瞓晏覺我又去照顧細佬。」最近Winnie做了慧妍雅集會長，會否難以分配時間？「本來都有啲擔心，但一諗到𠵱家自己有小朋友而希望幫更多小朋友，今年主題係籌款助讀寫障礙兒童，好有意義。」</p></body></html>