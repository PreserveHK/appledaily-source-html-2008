<html><header><meta charset="utf-8"><title>英國拍片撻着<br>馮仁昭四圍超：Rosanne濕吻安志杰賀牛一 - 馮仁昭</title></header><body><h1>英國拍片撻着<br>馮仁昭四圍超：Rosanne濕吻安志杰賀牛一 - 馮仁昭</h1><p>二人女子組合2R嘅黃婉伶（Race）之前踢爆家姐黃婉君（Rosanne）5月中喺英國拍攝西片《上海》（Shanghai）嘅時候，順道喺嗰邊過生日，當時有位俊男特別自彈自唱錄咗一隻情歌送畀Rosanne，兩個人情到濃時仲嚟個濕吻㖭，雖然Race冇講明呢位俊男係邊個，但係馮仁昭收到風，呢位男子就係安志杰，原來佢兩個因為拍呢部戲撻着咗。</p><p>唔諗住拍拖</p><p>Rosanne同安志杰拍拖之前，佢同陳冠希都傳過緋聞，今次佢同安志杰只係啱啱開始冇幾耐，雙方都唔知可以發展成點，所以佢兩個都希望可以將戀情保密，到適當時候先至公開。噚日馮仁昭透過安志杰嘅經理人公司、中國星發言人李小姐嘅幫助，求證過安志杰本人，安志杰話：「同Rosanne只係好朋友關係，並唔係男女朋友，喺目前嘅階段，我只會專心事業發展，唔會想拍拖嘅事，因為男人三十而立，我今年已經31歲啦！仲唔努力等幾時呀！」</p><p>無緣睇奧運</p><p>另外，安志杰話因為去咗泰國拍戲，所以無緣去北京睇奧運開幕，只喺當地睇電視，佢話：「個開幕禮真係好好睇，仲覺得好感動㖭！」身材健碩嘅安志杰原來最鍾意嘅奧運項目係田徑同籃球，佢話返到香港，一有時間都會昅實個電視留意住呢兩項比賽。另外曾志偉都喺噚日返到香港，不過佢只係講咗喺上海返，跟住就急急腳走人。</p></body></html>