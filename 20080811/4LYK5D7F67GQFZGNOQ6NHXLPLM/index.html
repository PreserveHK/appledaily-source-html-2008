<html><header><meta charset="utf-8"><title>半張A4細細Notebook　指筆任篤</title></header><body><h1>半張A4細細Notebook　指筆任篤</h1><p>你篤我又篤！自從iPhone引發篤篤熱，已經感染至其他電腦產品，富士通最新推UMPC──LifeBookU2010都加入篤界，除咗用跟機Stylus，更可直接用手指篤！咪以為佢只得5.6"芒，細細部就睇小佢，U2010功能實在齊全，完全可以當部筆記簿電腦使用，加埋610g，用得更係輕鬆。<br><br>記者：許福合<br>攝影：楊錦文<br>Model：Shanna</p><p>610g羽量級</p><p>近排Notebook仔橫行，由潮人到上班族，人人隨街上網又開工，比拎住部十幾吋Notebook自然輕鬆得多。富士通U2010走型格輕盈路線，提供香檳金、玫瑰紅兩種顏色機身，用上5.6"輕觸式闊屏，合上機身只有半張A4紙咁大，女士們要放落手袋都無問題，再加機身只有610g，拎住行街都唔辛苦！當行街行到悶，仲可以隨街Wi-Fi上網，130萬鏡頭玩視像Chat，爽爆！</p><p>手指篤芒</p><p>U2010機身雖細，但估唔到佢配置有一個標準規格鍵盤，字粒雖細，但記者試用打稿，感覺操作揮灑自如；5.6"觸屏屬高度敏感設計，除使用跟機Stylus操作外，用家甚至可直接用手指篤，配合180度反屏功能，U2010仲可當TabletPC用，並直接於屏幕上書寫，要記錄事項都非常方便。</p><p>完整Vista功能</p><p>迷你版U2010，除機身細放唔落光碟機外，功能與完整筆記簿電腦無異。首先系統使用《WindowsVistaHomePremium》，完整視窗功能並非偷工減料之作，要加裝軟、硬件都好方便。要支援Vista，硬件當然要足料，U2010使用IntelCentrinoAtom處理器，配1GBDDR2記憶體，硬碟容量達60GB，要慳電可轉用64GBSSD硬碟，令資料更有保障。保安功能好強，有BIOS及防盜鎖，再加上指紋辨識器，儲存重要資料更安心。</p><p>機身Snapshot</p><p>Profile</p><p>處理器：IntelCentrinoAtomZ530（1.6GHz）<br> 記憶體：1GBDDR2<br> 屏幕：5.6"SuperFineWXGA（1,280×800）<br> 硬碟：60GB<br> 網絡：藍芽2.1、802.11n<br> 其他：130萬像素鏡頭、SD/CF卡槽<br> 操作系統：WindowsVistaHomePremium<br> 體積/重量：171×135×26.5~33mm/610g<br> 查詢：富士通（31012898）&#13;</p></body></html>