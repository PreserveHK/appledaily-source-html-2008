<html><header><meta charset="utf-8"><title>8.0MegaPixels笑住拍</title></header><body><h1>8.0MegaPixels笑住拍</h1><p>呢期500萬像素手機橫掃機界，最新如LGKC550更低開$2,580，呢個價夠你出3部嚟頂一部iPhone3G！但咁都未算最勁，國產K-Touch新返咗部800萬像素機王C800，仲內置Hit爆DC界嘅一笑即拍及人臉對焦，咁靚仔，影人像最啱！<br><br>記者：陳國輝<br>攝影：陳盛臣<br>Model：Maggie</p><p>4倍放大可見睫毛</p><p>玩上800萬像素唔係首次，韓製手機已率先見識過，不過GSM則屬首次。咁高像素有乜用？例如你可以曬8R大相放喺床頭；據講C800用嘅係CCD鏡頭，比一般CMOS用料更貴更靚，而且影相時更可作3倍光學變焦，喺影相手機界，絕對係稀有動物！每當啓動相機，鏡頭會自動伸出，而備用狀態下就由機蓋保護，防刮花功夫做足；用盡800萬像素（3,264×2,448），儲存相片速度也可於2秒內完成，整體反應算唔錯！睇相表現大有驚喜，由1.5倍放大至4倍，基本上冇乜拖慢現象，搭埋個320×240彩芒，連眼睫毛都睇得好清楚！</p><p>19場景模式強如DC</p><p>C800強如卡片DC！內置19種場景模式，例如最例牌人物、風景和運動Mode，仲有專為夜攝而設嘅防手震模式㖭！而最值得一讚，係配備埋近期勁Hit嘅笑臉拍照模式，揀選後㩒個Shutter掣，觀景器裏面便出現一個正方形框，只要對準人物笑臉後佢就會變為綠色，並即時進行拍攝，講真實際用途唔大，但勝在夠Funny嘛！</p><p>機身逐處睇
</p><p>Profile</p><p>制式：GSM雙頻<br> 通話時間：330分鐘<br> 主要功能：800萬像素鏡頭、3倍光學變焦、一笑即拍/人臉對焦、支援4GBmicroSD<br> 重量：約150g<br> 體積：123×56×21mm<br> 查詢：T-OneMobile（29888008）</p></body></html>