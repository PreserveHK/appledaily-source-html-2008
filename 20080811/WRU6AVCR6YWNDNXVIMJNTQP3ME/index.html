<html><header><meta charset="utf-8"><title>中環在線：中移動破奧運紀錄 - 李華華</title></header><body><h1>中環在線：中移動破奧運紀錄 - 李華華</h1><p>講到08奧運嘅贏家，相信除咗奪金嘅運動員，就輪到中移動（941），點解華華咁講？據新華網報道，喺8月8號北京奧運開幕期間，國家體育場同奧林匹克中心區內，中移動網絡「通話峯值」（即係最高峯時嘅通話量）達到每小時110065次，創咗奧運史上最高峯通話量嘅紀錄，雖然冇金牌攞，但就賺到真金白銀。<br> 咁都難怪，除咗新聞工作者要爭分奪秒，用手機向公司滙報奧運開幕禮最新消息，唔少北京市民同遊客都打手機同朋友分享開幕禮嘅喜悅，自然推高中移動網絡通話峯值。<br> 據中移動嘅新聞發言人講，網絡通話高峯出現喺開幕前60分鐘，通話量超過上屆奧運會1.9倍。報道話，喺開幕進行期間，奧運主場鳥巢同附近，共有25萬人講緊手機，而用國際漫遊嘅人就達到2.28萬人。好在中移動早有準備，預計唔少市民會喺奧運開幕期間打手機，所以早就提升咗網絡通話量，咁先至可以應付到上個禮拜五嘅情況，咁多人同時用手機都冇話「塞車」。</p></body></html>