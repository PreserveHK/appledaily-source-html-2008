<html><header><meta charset="utf-8"><title>開學手機：東芝G810　$3,780唔嫌貴</title></header><body><h1>開學手機：東芝G810　$3,780唔嫌貴</h1><p>近期各大廠商如Nokia、SonyEricsson、Motorola等先後推出千元以下平價機，主攻啱啱開學嘅學生哥。從理性角度出發並無錯，試問為應付開學期間咁昂貴嘅書簿費、文具支出，仲邊有閒錢買靚手機呢？但世事真係無絕對，近日走入先達掃場，順便打聽吓呢期邊類手機最Hit啦，點知答案竟唔係千零蚊貨仔，而係三、四千蚊嘅日本機同埋PDAPhone！
</p><p>講緊三、四千蚊水位嘅選擇真係唔多，要實用又靚仔嘅款式，唔少Sales就話ToshibaG810可以諗喎！「查實佢有啲似HTCDiamond咁玩TouchFlow，感覺幾順暢㗎，難得除本身內置WindowsMobile6.1Professional系統之餘，Toshiba仲幫自己Design咗一個新介面，內容包括提供天氣預報、快速更新日期及時間，仲可隨時編排約會！最抵讚都係呢個新介面夠User-friendly，全程有Icon圖示，新手都唔驚唔識玩！」將價就貨，呢部機內置咗GPS，以四千蚊樓下PDAPhone而言，對學生哥嚟講都係一個唔錯選擇喎！<br> <br> 記者：陳國輝<br> 查詢：其士（29533555）</p></body></html>