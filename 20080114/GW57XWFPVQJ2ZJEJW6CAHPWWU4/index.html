<html><header><meta charset="utf-8"><title>中環在線：田溯寧同李二少打對台？ - 李華華</title></header><body><h1>中環在線：田溯寧同李二少打對台？ - 李華華</h1><p>曾代表中國網通（906）坐鎮8號仔電盈嘅田溯寧，本嚟脫離晒上市公司嘅職務，兜兜轉轉，佢又入番呢個圈，噚日華億新媒體（419）公佈董事會改組完，新董事會主席就係田溯寧。呢個消息大家都唔覺意外，皆因田溯寧早兩個月前，已透過佢名下嘅中國寬帶產業基金（簡稱CBC），用1.3億銀增持華億，做咗大股東，家陣坐正都係名正言順，佢仲搵埋一班網通臣子入局，包括中國網通高級副總裁張長勝做副主席，同埋趙安建做執董。<br> 睇番華億嘅業務都幾雜，主要係搞電視廣告、電影同埋電視劇，其他包括互聯網電話供應商及相關服務，又有啲投資證券買賣呀咁。咦，李二少澤楷呢輪都好落力搞傳媒喎，唔通兩人爭做傳媒人？<br> 未必，睇番田溯寧間CBC基金公司背景，呢間喺06年由田溯寧成立嘅基金公司，家陣管理嘅資產超過3億美金，背後泵水嘅包括8號仔同網通。所以呢，話唔定田溯寧同二少唔係打對家，係聯盟都唔定。&#13;</p></body></html>