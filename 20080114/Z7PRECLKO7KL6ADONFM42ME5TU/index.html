<html><header><meta charset="utf-8"><title>車事情報局：Toyota尖沙嘴Showroom關門</title></header><body><h1>車事情報局：Toyota尖沙嘴Showroom關門</h1><p>08年開始咗無耐，雖然股市繼續上上落落，而油價亦日日向上，但都無損大家嘅消費意欲，你得閒出去油尖旺或者銅鑼灣行吓，就知道家陣啲人係幾肯使錢，同以前人心惶惶嘅年代相比，真係差天共地！至於班汽車用家就更厲害，幾乎所有品牌喺家陣都大有斬獲，無論係平價家庭車還是貴價豪華房車都賣個滿堂紅，兼且仲因為咁而要搬去面積更大嘅地方，話咁先夠做喎！
</p><p>不過，早兩日車報員同朋友行過尖沙嘴香港博物館附近嗰陣，發覺唔見咗間ToyotaShowroom，所以即刻打電話畀佢哋問吓，後來知道佢哋原來係為咗提供更好嘅銷售服務畀客人，所以就將呢個人流較少嘅ShowroomClose咗，然後將班Sales大哥調去其他Showroom；其實咁做都好嘅，客人可以享受到更好嘅銷售服務之餘，班Sales大哥又可以搵多啲，呢啲咪叫雙贏囉！<br> <br> 記者：車報員</p></body></html>