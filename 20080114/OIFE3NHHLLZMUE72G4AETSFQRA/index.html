<html><header><meta charset="utf-8"><title>消費blog：又食又拎去台北辦年貨</title></header><body><h1>消費blog：又食又拎去台北辦年貨</h1><p>唔夠一個月就係農曆新年，小妹今年唔想喺本地辦年貨，早幾日同台灣觀光協會啲老友傾開偈，佢建議小妹去台北辦年貨。台北年貨觀光大街活動呢個月18日開始到下月5日。老友話，六大年貨商圈包括廸化、永樂市場、華陰街、後車站、寧夏夜市同台北地下街商圈，除咗有年貨買，有地道小吃，仲有老街古蹟巡禮同文藝表演。<br> 又幾好提議喎，農曆年旅行實貴，𠵱家趁淡季買個三日兩夜機票連酒店套餐，去台北玩一轉買埋年貨，一舉兩得。老友提醒小妹話，唔同商圈賣唔同年貨，講到最大嘅年貨巿場係位於廸化街嘅廸化商圈同永樂市場。糖果、花生、山珍海味，包羅萬有。<br> 想買新衫、飾品就要去華陰街、後車站商圈，想嘆地道夜巿小吃就要選擇寧夏夜市商圈嘞；至於台北地下街商圈勝在夠長，美食、資訊產品、百貨、服飾應有盡有。詳情可瀏覽 http://www.taipei.gov.tw/cgi-bin/SM_theme?page=4744e44a。 <br> 逢周一至周四刊出</p></body></html>