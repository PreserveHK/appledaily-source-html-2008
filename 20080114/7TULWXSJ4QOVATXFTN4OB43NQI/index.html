<html><header><meta charset="utf-8"><title>08換新裝　惡Look示人</title></header><body><h1>08換新裝　惡Look示人</h1><p>新年話晒都係新開始，理所當然要換個醒目精神Look！Volvo家族中嘅年輕成員S40，亦趁呢個時候執個靚樣，一身淺藍色即時甩掉老氣，外觀內櫳都稍稍變樣，堅持斯文本色之餘，再加多幾分運動感，睇落比舊版惡形惡相好多；但最重要係喺一片通脹聲中依然Keep住靚價，唔使30萬就買到歐洲式豪氣。08心水Look，新版S40有份！<br><br>記者：黎頌詩　<br>攝影：譚盈傑　<br>模特兒：Catherine</p><p>主力變臉Sell活力
</p><p>拍攝當日天色灰濛濛，悶爆！好彩，發現這新版S40，沒誇張，眼前為之一亮，全車獨特嘅藍調，喺光線下時灰時藍，感覺年輕又活潑，誰說Volvo只有成熟穩重？當然，車身比其他Volvo車種相對小巧嘅S40，本來就係賣年輕，只不過Volvo嘅年輕係斯文大方，而新版就加多點硬朗味道，簡單啲講就係：再型啲！<br> 首先車頭造型變化較大，車頭兩側凸起嘅線條，一直伸延至通風口上方，相比起前作嘅斯文，新版感覺較硬淨，賣相較惡。更有立體感嘅電鍍飾邊鬼面罩，仲有全黑通風口亦係新設計。車尾一樣有新搞作，尾燈Size較為收斂，面積稍為縮小之餘，以前搶眼嘅圓燈亦消失，不過下方的黑色泵把就多設了反光板，睇起嚟比有呆笨Feel嘅舊版帥氣得多。最有力量感係由16變17吋嘅五輻式胎軨，配合車身各項細緻改動，無疑運動感多咗，又型咗。</p><p>乘客舒服排排坐
</p><p>一直都好欣賞Volvo嘅駕駛艙，特別係嗰塊薄片式中控台，獨特簡約而又充滿時代感，無多餘陳設，清楚易明最啱我心意。今次新版嘅改動都係喺細緻位落墨，比如喺黑色嘅軚環上加咗金屬裝飾，手掣嘅設計亦跟前作不一樣，把手上嘅儲物位亦粉飾得更細緻，整體嚟講感覺更活潑。<br> 講到乘坐舒適度，新版似乎更勝一籌，前座規格不變，真皮座椅，駕駛席有記憶系統，不算太闊落，但幸夠舒適。舒適度提升咗嘅係後排，雖然S40後座出入口一向較細，個人唔係咁欣賞，但由於車身要保持細Size，呢個問題依然存在，不過08版嘅後排座椅放棄咗中間位嗰個齋賣豪華感、坐起來就叫人頂心頂肺嘅手枕，亦唔再玩靈活多變，所以雖然腿部空間只屬一般，但坐足3個人都無厚此薄彼之感，擺明更配合到日常生活代步嘅實際需要。</p><p>規格性能無走樣
</p><p>性能上基本係舊版規格，同樣使用一台2,435c.c.引擎，馬力170匹，靜止加速至100km/h係8.9秒。S40畀你嘅當然並唔係跑車的快感，性能同外觀一樣，表現斯文，操控方面可以用平易近人嚟形容，起步加速表現中規中矩，特別在上大斜路時，力量感不見得強勁，但加減波功能亦可以提供更強操控性。<br> 作為一部着眼於日常生活所需嘅房車，基本夠用之餘，也能提供多一點嘅駕駛樂趣。用一個女性角度去睇，S40仲有佢嘅吸引之處，車身小巧、易於操控係一大賣點，喺路窄車多嘅鬧市行走，依然讓你有十足信心。其實信心仲源於Volvo獨有嘅安全性，調校適中嘅懸掛系統，加上傳統硬橋硬馬嘅車身，帶嚟穩定安全嘅感覺。仲有保持不到30萬嘅定價，就有埋歐洲車嘅獨有氣派，都係吸引之處。</p><p>供款幫你計
</p><p>售價：$298,000	<br> 首期：$29,800<br> 利率：5%	<br> 年期：48期<br> 每月供款：約$6,705<br> 註：以上數據僅供參考。</p><p>VolvoS402.4iProfile</p><p>引擎：2,435c.c.直5DOHC	<br> 馬力：170ps/6,000rpm<br> 扭力：23.5kgm/4,400rpm	<br> 傳動：5前速半自動波<br> 尺碼：4,476x1,770x1,454mm	<br> 軸距：2,640mm<br> 車重：1,481kg	<br> 查詢：VolvoCarsHK（29273388）</p></body></html>