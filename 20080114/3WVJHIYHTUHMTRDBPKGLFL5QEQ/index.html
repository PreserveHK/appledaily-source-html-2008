<html><header><meta charset="utf-8"><title>股場放大鏡：趁大跌市低吸地產股 - 歐陽風</title></header><body><h1>股場放大鏡：趁大跌市低吸地產股 - 歐陽風</h1><p>美股大挫，看來今日港股難逃一跌，不過危中亦有機，美國經濟唔掂，據美國利率期貨顯示，月底聯儲局會議大手減息0.75厘的機會由0升至三成多，假如真係減咁多，對香港有樓揸手嘅業主，係天大利好消息，0.75厘唔係小數目，以二三十年嘅按揭貸款計，供樓利息會少好多。<br> 月底之後，本港勢出現按揭負利率，根據研究指出，92年1月至95年4月的實質按揭利率長期在零水平徘徊，其後反映二手樓價的中原指數一度由95年10月份的53點，反覆攀升89%至97年10月份樓市高峯期的逾100點。數字反映實質按揭利率於低位徘徊，樓市便處於牛市階段，而負利率周期，可長達3年有多。</p><p>樓市距泡沫還遠</p><p>近期大紅人陸東認為，即使未見負按揭利率，但負存款利率年內必定出現，加上發展商及二手樓業主惜售，供應少而需求大，將加強樓價上升能力，並強調樓市距離泡沫還很遠，因借貸未升至瘋狂程度，目前家庭借貸仍低，還在掙扎租還是買。負利率的出現，將令人由拒絕相信樓價持續上升，到無奈接受。<br> 不過，陸東認為樓價上升不代表地產股上升，呢句才是可圈可點，假如睇好本港地產，又唔夠錢買咁多樓，可以點博呢個大升浪？惟有趁大市調整，地產股跟大市跌嘅時候趁低吸納，首選一定係新地（016），信置（083）係次選，長實（001）被基金狂沽，有排都未輪到佢。</p><p>永隆快變紅底股</p><p>地產股被指已反映樓市升勢預期，收租股卻悄悄地追落後，較少人留意的希慎（014），近日由22元一度升至25元樓上，創咗新高。不過更加值得留意嘅係，本地銀行股都有買盤支持，大新金融（440）已經連升3日，大新銀行（2356）更加連升4日，喺咁反覆嘅市況中，咁強勁嘅買盤有一定啓示。另外，永亨銀行（302）自上月變紅底股之後，下一隻紅底銀行股好可能輪到永隆銀行（096）。</p></body></html>