<html><header><meta charset="utf-8"><title>中環在線：美聯搵廖碧兒撼中原 - 李華華</title></header><body><h1>中環在線：美聯搵廖碧兒撼中原 - 李華華</h1><p>每年呢個時候，亦係各大公司年夜飯同周年晚宴舉行嘅高峯期，今年四大地產代理都揀咗喺呢個月尾搞，場地同樣係灣仔會展，老施嘅中原同利嘉閣分別喺21同23號，黃老闆嘅美聯（1200）同香港置業就喺28同31號，大家每年都會搵藝人做表演嘉賓同司儀，呢啲排場嘢先係話題。<br> 今年美聯嘅周年晚宴最有睇頭，先有志雲力撐嘅崔建邦，搭新紮花旦陳法拉做司儀，表演嘉賓搵嚟電視台吸金后廖碧兒。利嘉閣嘅陣容最多輸個馬鼻，司儀係無綫台慶節目收視王李思捷，加另一新紮花旦葉翠翠做主持，表演嘉賓有剛啱攞咗《叱咤樂壇生力軍組合金獎》嘅女子組合HotCha，同華華一直將佢同鄧麗欣搞亂嘅玉女歌手傅穎，年輕一輩應該好受。</p><p>犒賞員工　人數破97年</p><p>至於中原嘅年夜飯表演嘉賓，係勁歌「頒錯獎」嘅主角張敬軒，司儀由幾位爆數王分行主管做番。香港置業有就嚟嫁人嘅羅敏莊同港台DJ李志剛做司儀，羅敏莊仲兼任表演嘉賓。<br> 通常年夜飯當日，地產代理亦會大搞頒獎騷犒賞員工，聽講美記嘅千萬分行會超過一百間，破歷年紀錄，而中記更要分兩場搞頒獎，因為全年個人營業額過128萬銀嘅得獎代理，數目仲多過97年。</p><p>新地郭老太讚羅慧娟</p><p>地產發展商搞春茗，同地產代理一樣，鍾意請藝人做嘉賓主持，華華記得郭氏三兄弟檔新地（016）有一年就搵咗人稱娟妹嘅羅慧娟（圖）做主持，路邊消息講，郭老太好滿意娟妹嘅表現。華華問番娟妹，佢話記得當晚收過郭老太封利是，好意外亦好高興。<br> 娟妹話，06年幫新地春茗做主持，印象好深刻，佢話：「公司春茗好少咁認真，新地嘅佈景、道具等製作好完善，好花心思，十足大製作。」<br> 至於大老闆郭氏三兄弟當晚坐足全場，唔係話蒲吓頭就急急腳走嗰隻，話晒做得集團老闆都係大忙人，所以好難得。至於08年娟妹就冇乜接本地job，所以唔知行情喇。<br> <br> 電郵：mailto:LiWaWa@AppleDaily.com</p></body></html>