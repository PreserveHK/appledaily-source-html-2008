<html><header><meta charset="utf-8"><title>搭上REGZA　彩芒變靚D</title></header><body><h1>搭上REGZA　彩芒變靚D</h1><p>強化屏幕質素，向高清LCDTV睇齊，似乎係近期手機大趨勢；講緊嘅係Toshiba最新SoftBank920T！百分百東瀛血統，行超Fine嘅800×480解析度，就連時下手機最流行嘅TFT、QVGA技術都要行埋一邊；最重要係配搭同廠LCDTV最強系列──REGZA影像技術，令色彩、層次、輪廓、動態通通以最優化質素呈現。就算只係一部日系解鎖機，不設中文顯示，但有高畫質表現，應該值回票價！<br><br>記者：陳國輝<br>攝影：王文忠</p><p>WVGA芒橫睇豎睇</p><p>𠵱家好多所謂HDMobile，都只係QVGA、320×240咁嘅級數，呢項所謂的「高清標準」話咁快就俾人打破！920T配備WVGA彩芒，解像度達現時最頂級的800×480Pixels！高解像度好處係畫面勁Fine，睇相、睇片冇咁易起鋸齒！加上佢配備Toshiba同廠LCDTV－REGZA影像處理技術，令色彩表現更自然之餘，低反差畫面亦唔會搞到一撻撻；當你用手機屏幕瀏覽高像素照片嗰陣，就連細微位都清晰可見。至於屏幕闊度方面，920T達3吋闊，比一般PocketPC嘅2.8吋仲要大上一級，加上可支援垂直及橫度顯示介面，可以話幾乎玩盡靚芒特色！
</p><p>1秒對焦捕捉快鏡</p><p>配合靚芒功能，除咗有數碼電視及影片播放器之外，920T還具備320萬像素相機。特別一提係自動對焦速度好快，約1秒時間已可將目標鎖定，拍得住500萬像素嘅NokiaN82以及索愛Cyber-Shot手機。同時，喺微調分唇內仲發現有防手震功能，若同時開啓夜間模式影相的話，想捕捉晚上嘅動態畫面，應該唔會太難。不過，筆者反覆影咗幾幅相，發現當按下快門掣後，畫面會停頓4至6秒，萬一喺呢段時間縮一縮手，相片即變鬆郁矇，可算係一大敗筆。</p><p>機身全面睇</p><p>REGZA乜都自己嚟！</p><p>REGZA係Toshiba一個LCDTV系列，成名之處係佢加入東芝研發的MetaBrainPro處理器，特點係識自動調校每點像素嘅對比度、顏色及光暗度，從而取得最佳影像效果；920T當然冇可能放得落成套影像處理模組啦！估計佢係以相類的軟、硬件，做出影像「自動調校」功能，所以畫質先咁細緻。</p><p>PROFILE</p><p>制式：WCDMA/GSM三頻<br> 體積：112×51×18.5mm<br> 重量：135g<br> 通話時間：200分鐘<br> 備用時間：400小時<br> 機身顏色：金、啡、白、粉紅<br> 主要功能：320萬像素相機、QRCode掃描、TV-Out、支援microSD記憶卡、HSDPA、藍芽V1.2、數碼電視（日本制式）<br> 查詢：T-OneMobile（29888008）&#13;</p></body></html>