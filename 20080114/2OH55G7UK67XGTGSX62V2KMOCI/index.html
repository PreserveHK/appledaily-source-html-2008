<html><header><meta charset="utf-8"><title>正宗Van仔　<br>巨櫳裝800盒紙巾</title></header><body><h1>正宗Van仔　<br>巨櫳裝800盒紙巾</h1><p>之前有人同我講過，話買客貨車嚟載人運貨一定要大大部先得，貪佢可以載得多啲；但我兩個朋友Aiko（Chloe飾）和Hitomi（Miyoko飾）就大聲話唔一定係咁，事關佢哋最近買咗部幾乎係K-CarSize嘅SuzukiEvery660嚟做搬貨幫手，估唔到佢雖然車仔細細，但只要將後排座椅摺起，載貨部份嘅吞吐量即刻暴升，大到連800盒盒裝紙巾都放得落，空間隨時多過啲大型客貨車。呢部正宗Van「仔」，真係唔可以睇小！<br><br>記者：鄭達基　<br>攝影：黃子偉<br>模特兒：Chloe、Miyoko（BXMedia）</p><p>的骰賣相Cute到震</p><p>話咁快，我哋3個人終於將啲貨由部車搬晒入舖，終於有時間可以一齊研究吓部車個樣啦；「我哋兩個都係女仔，要揸住部大到好似ToyotaHiace咁嘅客貨車出街唔係唔得，但睇落好似車大人細咁，梗係有啲格格不入嘅感覺，加上又唔係話成日要運好多貨，所以最後咪揀咗SuzukiEvery660囉！」Hitomi說。飲完啖水唞咗陣嘅Aiko跟住即刻搭嘴，「Hitomi講嘅當然係其中一個原因啦，另外咪因為佢個Look好似成部K-Car咁，車身窄但車又高，睇落好鬼的骰得意，揸出街嗰陣都好多人望㗎，加埋我哋兩個又咁靚女呢，吓話？」聽到佢哋咁講，我梗係快快手手走咗去避開佢哋，順便再望吓部車嘅外觀啦。其實我自己都覺得佢個樣OK嘅，係套傳統嘅鋼鑄胎軨觀感差啲，如果有埋軨冚就好睇好多囉！</p><p>摺起座椅空間更誇張</p><p>有日行街，見到Aiko同Hitomi喺度將啲貨由SuzukiEvery660度搬緊落嚟，跟住喺附近間快餐店買咗個包食，行番出嚟仲見佢兩個喺度搬緊；正當行緊過去諗住幫佢哋手之際，望到佢哋間舖入面已經有最少10箱貨，再望番部車，嘩，原來仲有最少30箱喺入面，係真唔係呀，呢部正宗Van「仔」真係載到咁多嘢？<br> 喺呢個時候，Aiko終於見到我，仲大聲問我係咪俾部車嚇親；點知Hitomi跟住就話：「Dennis，估都估到你會話Every660咁細，邊有可能裝到咁多嘢㗎啦，但事實真係喎；佢雖然車仔細細，但就同啲大客貨車一樣高，而且後排嗰張櫈仲可以摺起，咁要擺幾多貨落去都無問題！按廠方規格，SuzukiEvery660車櫳載貨空間為885×1,360×1,195mm，若摺起中排座椅更達到1,700×1,240×1,195mm，香港代理早前特登搞咗個塞紙巾盒遊戲，真係載得落800盒紙巾喺車內喎，勁！</p><p>手波力水算夠用</p><p>跳咗上司機位，見部車原來係手波，所以即刻問揸開自動波車嘅Aiko同Hitomi，究竟揸唔揸得掂㗎！哈，點知佢兩個好大聲咁一齊答，梗係得啦！Hitomi跟住仲話部車嘅手波操作其實好易上手，極力子同軚都好輕，所以轉波拖波又或者係泊位嗰陣，都可以好輕鬆咁搞掂。<br> 但Aiko就突然一臉認真咁同我講，「不過你唔好諗住部車好揸就攞嚟飛呀，事關佢嗰台658c.c.直3引擎得49匹馬力，載滿貨上大斜路會有啲吃力，要拖低兩個波踩大啲油之外，兼且車高轆細，所以轉彎或者入迴旋處一定要慢，如果太快就好易出事㗎啦！」</p><p>SuzukiEvery660規格
</p><p>引擎：658c.c.直3DOHC<br> 馬力：49ps/5,800rpm<br> 扭力：62Nm/4,000rpm<br> 傳動：5前速手波，後輪驅動<br> 尺碼：3,395x1,475x1,875mm<br> 軸距：2,400mm	<br> 車重：870kg<br> 車輛提供：香島汽車（23320091）</p></body></html>