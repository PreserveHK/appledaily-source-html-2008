<html><header><meta charset="utf-8"><title>財人俊語　吳士元：恒隆花紅最少兩個月</title></header><body><h1>財人俊語　吳士元：恒隆花紅最少兩個月</h1><p>農曆新年將至，好多大公司都會喺過年前出花紅，上個禮拜，華華同恒隆地產（101）執行董事Terry吳士元傾開，佢話今個月底恒隆就會出花紅，舊年樓市當旺，恒隆推嘅大角嘴浪澄灣賣到封盤，老闆梗同員工有福同享，同其他大機構一樣論功行賞，Terry話，最少都有兩個月人工。<br> 恨到華華牙癢癢嘅唔單止係兩個月和味花紅，仲有係恒隆嘅工作時間，Terry講，自2000年開始，恒隆已經實行5日工作制，如果開新盤，前線員工要周六、周日賣樓，就會有補假。華華上個禮拜講過，香港股神李四叔旗下嘅恒基地產（012）由每個禮拜返五日半，改為隔個禮拜返五日半，但論嘆，都未夠恒隆。Terry話：「最緊要注重我哋『內部客人』嘅感受。」&#13;</p><p>呢件都係佐丹奴</p><p>Terry所指嘅「內部客人」，咪係員工囉，將員工當客人，可見佢哋幾尊重員工，難怪Terry好自豪話：「員工流失率好低，管理層更加近乎零。」都怪恒隆唯一女執董伍綺琴離巢，令管理層唔可以締造零流失率呢個創舉。<br> 既然份工咁好做，有冇兩代人都喺度做嘢先？Terry諗咗一陣話：「呀，有，我老闆！」朗尼陳啓宗承父業接掌恒隆，咁都畀Terry諗到，難怪佢一直係獵頭公司嘅頭號挖角目標。不過，識得Terry嘅都知佢好忠心，好似離開佐丹奴咁耐，家陣仲係成日開口埋口佐記。<br> 講開恒隆仲有乜福利，佢就話，「我01年入嚟時，就引進咗周五便服日，唔止香港員工，連上海嘅同事周五都係便服日。不過，梗唔可以着牛仔褲，要smartcasual。」華華笑一身smartcasual打扮嘅Terry，身上應該全部係名牌貨，點知佢逐件數：「呢件佐丹奴，呢件都係……」</p></body></html>