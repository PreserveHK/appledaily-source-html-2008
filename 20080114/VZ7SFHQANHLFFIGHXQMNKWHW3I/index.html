<html><header><meta charset="utf-8"><title>隔牆有耳：陳太又行前一步 - 李八方</title></header><body><h1>隔牆有耳：陳太又行前一步 - 李八方</h1><p>放下身段參選而且贏咗選舉嘅陳太，雖然近年幾次爭普選遊行都有參加，但始終勒住勒住，咁多次都冇行到終點嘅政府總部，好似噚日咁，雖然冇再去恤髮，但又係行到金鐘就走人。不過，今次算做「行前一步」，因為佢首次拉住自製橫額遊行。</p><p>親自設計banner</p><p>陳太張banner係由佢自己設計，白底藍字寫住「盡快落實真普選爭取清晰路線圖」。佢喺一大班親朋戚友簇擁下，去到維園草地集合等出發。佢張橫額最特別嘅地方，係畫咗個放大鏡放大「真普選」三個字，仲有兩條線喺度，寓意市民要睇清楚香港嚟緊落實嘅，究竟係普選真貨定A貨；兩條線應該係講緊特首同立法會嘅普選過程，都要有清晰路線畀市民睇到至可收貨。<br> 由於噚日遊行人數眾多，陳太等咗成半個鐘至行出維園，大部份時間留喺隊尾行，偶然仲嗌吓口號咁㖭。有記者問陳太，係咪故意同泛民「保持距離」，行喺民主黨同公民黨遊行隊伍之間嘅陳太就話，自己參加遊行一向都喺中間，但就補充話「但我哋都係有一個共同嘅目標，就係爭取盡快落實真普選。」<br> 以超過17萬票當選嘅陳太噚日算係受歡迎，不停有市民上前要求同佢合照，或者要陳太簽名留念。遊行期間，突然落咗一陣大雨，當陳太個女陳慧玲正想攞把遮出嚟遮住阿媽時，有市民已經即刻擔住把遮衝上去幫陳太擋雨。唔少電車乘客見到陳太，又紛紛同佢揮手。<br> 陳太話，雖然中央同煲呔分別講過2017同2020可以普選特首同立法會，但唔少香港人仍然懷疑係咪真民主，所以要出嚟行。但佢就一如舊年7.1，行到金鐘太古廣場外就鬆人，冇跟大隊行上政府總部，被問到箇中原因時，佢就笑住話：「因為我唔係想抗衡。」八方問陳太今年會唔會再選立法會，佢就笑住話：「𠵱家仲有一段時間，哈哈哈！」跟手同家人坐的士走人。</p><p>始終冇上政府總部</p><p>翻查過去紀錄，陳太05年首次上街，行到灣仔，之後7.1就行到金鐘，舊年泛民撐傘行動之後佢喺銅鑼灣走咗去恤髮，引人詬病。對於陳太遊行點都唔肯行去政府總部之謎，除咗佢自己話唔想同特區政府對着幹呢個解釋外，政圈中人就笑言，陳太一直有個心結，就係唔想以平民身份行入政府總部範圍，信不信由你喇。</p></body></html>