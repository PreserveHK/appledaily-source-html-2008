<html><header><meta charset="utf-8"><title>股路縱橫：泊到中鐵大碼頭中策不可小覷 - 郭兆誠</title></header><body><h1>股路縱橫：泊到中鐵大碼頭中策不可小覷 - 郭兆誠</h1><p>中國中鐵（390）係近期極少數大受歡迎嘅新股之一，上市一個多月來，股價上升近倍，交投熾熱，成為市場的「焦點股」，上周五收10.84元，大摩發表報告睇16.20元，即係仲有排上，預期升幅有50%。</p><p>轉型資源股步伐加快</p><p>中鐵個勢咁勁，大行睇得咁好，有幸能夠同中鐵「拉埋天窗」嘅公司，自亦不能小覷，今日推介嘅中策集團（235），就係泊到中鐵呢個大碼頭，今後會成為另一隻「焦點股」，更可能會係08年的「明星股」。<br> 中策股價上周五急升，搶上1.10元後停牌，大升0.28元，升幅34.1%，成交增加至4870萬股，原來係有勁好消息，同中鐵達成框架協議，向中鐵收購4項資產，主要係礦產資源開發同鐵路公司，令中策加快向天然資源行業轉型。<br> 收購的4項資產，「晒士」好大，其中的小白陽礦業同芒來礦業，煤炭礦儲量就分別有10.44億噸同9.93億噸，另外仲有中鐵在蒙古的礦業同鐵路公司，收購價值應以10億元計，中策將以50%現金同50%新股作價（12個月平均價）支付。<br> 中策作風一向低調，公司消息不多，但管理層默默耕耘，去年8月已部署「吸水」，發行新股同可換股債券，集資近18億元，相比公司當時2億多市值，確係「大手筆」，市場亦估到佢會有大動作，但「拍乸」竟係中鐵呢個紅人，則大出意料之外。</p><p>中鐵有機進一步入股</p><p>中鐵業務多元化，有基建建設、房地產同礦產資源開發，今次係上市後第一宗同本港上市公司合作，好明顯係有策略性意義，相信中鐵會將中策壯大成中鐵旗下礦業的旗艦，今次合作應係第一步，日後的購併和注資會陸續有來，而中鐵進一步入股中策的可能性亦不容抹煞。<br> 過去一年多，中策股價大部份時間在0.50元至1元間上落，上周五重上高位水平，由於消息甚勁，破位而上已可預期，初步上升目標係1.50元至2元；至於中線目標，可大可小，難作估計，升幾個開都有可能。</p></body></html>