<html><header><meta charset="utf-8"><title>同在維園起步　由直選到雙普選<br>這條民主路他們行了20年</title></header><body><h1>同在維園起步　由直選到雙普選<br>這條民主路他們行了20年</h1><p>【本報訊】逾二萬人的遊行隊伍中，有一些人，20年前已在同一地點出發。由1987年維園的爭取1988年直選集會，到2008年爭取2012雙普選大遊行；這條民主路，他們足足走了十年又十年，可惜，民主只有寸進。這班民主悍將不知有生之年，能否看到普選來臨，卻從來沒有想過放棄，到2017年將屆86歲的支聯會主席司徒華堅持：「無論爭取幾耐，（普選）呢個理想都要堅持。」　記者：陳沛敏、許偉賢、林俊謙</p><p>61歲的甘女士昨日跟為人師表的丈夫在教協的隊伍中孜孜前行。爭取民主的集會，她幾乎每一次都有參加。87年9月，由民主政制促進聯委會（民促會）發起的爭取「八八直選」集會在維園舉行，逾萬名市民參加，聲勢十分浩大，當時四十出頭的甘女士也身處其中。</p><p>「已被政府呃得太多」</p><p>當年多項民調均顯示，六至七成市民支持八八直選，但港英政府未有正視，情況一如現在特首曾蔭權不理會逾半數人支持2012年雙普選的聲音，甘女士直斥「我哋已經被（政府）呃得太多次」，認為無論如何都要堅持下去。<br> 50歲的商人賀先生帶子女參加遊行，他指當年參加維園爭取八八直選集會時，只是爭取立法局增加直選議席，現在卻是要求特首普選以及立法會全面直選，兩次抗爭的心情不同，但20年的民主路上卻同樣是「知不可為而為之」，「雖然知道冇乜可能，但都唔應該放棄；（尤其）𠵱家已經係自己國家嘅地方，更加應該當家作主。」</p><p>華叔:不會放棄理想</p><p>2017年將屆86歲的司徒華，正是當年民促會的召集人。華叔對當年的情景仍歷歷在目，指「當時工聯會喺度嗌：『只要飯碗，不要直選』」；20年過去，情況依舊。無論能否看到普選來臨，華叔呼籲市民永不放棄：「普選係一個理想，無論爭取幾耐，呢個理想都要堅持，唔會因為路長艱難而放棄。」</p><p>民主「新丁」加入行列</p><p>也有一些長者，近年始在民主路上留下足迹。八旬老翁李伯昨天拖着年屆70高齡的太太一同參加遊行，他們邊走邊跟着人潮喊口號，發洩從03年走到08年的無奈。李伯最擔心中央「講完就算」，質疑拋出來的2017年普選時間表只是個幌子，沒有落實的一天。<br> 自稱時日無多的李伯，無奈的指「無論中央算唔算數都好，我估我都係睇唔到」，但會堅持「有得行咪行吓」，為有機會目睹普選降臨的市民略盡綿力。<br> 過往沒有參與任何爭取普選遊行的78歲梁婆婆，昨天卻現身遊行隊伍當中，原來是因為2017年普選特首的時間表實在太虛無，「我真係唔信2017年有得選喎！」<br> 雖然人人都說，沒有人能改變人大常委會否決2012年雙普選的決定，梁婆婆卻堅信，「只要個個都出嚟嘅話，香港仲有機會！」</p><p>遊行人士心聲<br><br>港人不戇居</p><p>「我對𠵱家香港政局好失望，左派勢力坐大，所以香港人更加要上街表達意見，否則中央當我哋冇到。可能行咗都唔會有2012普選，但係如果我哋唔出聲，政府就會越來越過份。起碼要中央知道，香港人唔係淨係識搵錢，唔係你話乜就乜咁戇居。唔好以為經濟好就唔使民主，民主先至係長遠帶動經濟嘅方法。好似𠵱家咁，低下階層生活根本冇改善。」</p><p>拒續回鄉證</p><p>「人生苦短，唔通真係要等到2047先有真普選呀？我喺大陸走難落香港，好不滿大陸一次又一次剝奪香港人嘅民主，我嬲到連回鄉證過咗期都唔再攞。人大拖得就拖，佢哋可以唔守《基本法》，搞到香港07/08冇普選，但係就要我哋聽中央話，所有嘢都由白變黑、黑變白。我覺得香港冇乜可能有真普選，總之就行咗出嚟，對得住自己良心啦。」</p><p>政府軟皮蛇</p><p>「對一直爭取民主嘅市民嚟講，2017年普選的確係遲，最怕中央只係採取拖字訣，拋個無具體承諾嘅時間表出嚟引大家接受，之後問你『做乜唔要』。感覺上特區政府有啲似軟皮蛇，明明佢係有責任去push（推動）呢件事。今次帶埋小朋友出嚟行，就係要表示一種不滿嘅態度，亦想啲小朋友知道，要為自己嘅將來發聲。」</p></body></html>