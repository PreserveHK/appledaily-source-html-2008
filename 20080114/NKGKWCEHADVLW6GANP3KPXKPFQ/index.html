<html><header><meta charset="utf-8"><title>台灣《蘋果》 - 左丁山</title></header><body><h1>台灣《蘋果》 - 左丁山</h1><p>喺台灣買報紙，原來《蘋果日報》最貴，賣台幣十五元，貴其他報紙五蚊，左丁山每早在便利店買齊《蘋果》、《聯合》、《中時》、《經濟》、《工商》、《自由》、《新生》以及兩張台北英文報紙。英文報完全冇料到，可以不看，《新生》無甚足觀，《工商時報》與《經濟日報》大同小異，前者較為討好。其他四張大報之中，《自由時報》與《蘋果日報》在編排上最相似，為爭讀者，冇法啦。喺自由市場，價格有高度指標性，咁多張報紙之中，《蘋果日報》零零舍舍售價最高，但竟然亦係銷量最高，真係奇哉怪也。你可唔可以想像，香港《蘋果日報》夠膽賣九蚊一份，比其他報紙高出五成呢？但在台灣，《蘋果日報》就夠膽賣十五蚊台幣，其價格傳遞之信息，不言而喻。<br> 台北老友記成衣L與證券D都話佢地公司每日收到一張報紙，算係訂戶，但三年來未畀過訂費，呢張直情係免費報紙，點搵收入呢？有政府與政黨編列預算，一定賣廣告支持就得啦！唔怪得辦報可以十分容易，總之凡係政府講嘅就擁護，凡係馬英九講嘅就痛罵，咁咪得囉。肥佬黎專係揀條崎嶇道路，羊腸小徑嚟行，鍾意鬧政府，故此搵廣告係難啲，做唔到伸手牌。<br> 上星期六買張台灣《蘋果》，又厚又重，廣告多過乜，遠遠多過其他幾份報紙，唔怪得證券D話佢地嘅分析師認為未來壹傳媒（282）嘅盈利來源係台灣，台灣對壹傳媒嘅盈利貢獻比例，會越來越大，特別係份免費報紙《爽報》有盈利之後。《爽報》首先在台北捷運站沿綫派送，已企穩陣腳。上星期左丁山十年一次去台北，見唔到發行德，原來佢已經率領全部高層去高雄壓陣，監察《爽報》在高雄免費派發。初頭應該係蝕本嘅，但以本港三張免費報紙嘅經驗，賺錢毫無難度，《爽報》在台灣賺錢，只係時間問題啫。拎住一大堆報紙上機返港，似乎好儍仔，於是喺餐廳吃午飯之際，以香港速度睇晒，最後只揸住《蘋果》與《自由》兩報嘅A叠上機，其餘交晒畀餐廳經理。</p></body></html>