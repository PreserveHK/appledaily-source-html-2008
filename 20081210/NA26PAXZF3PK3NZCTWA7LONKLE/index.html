<html><header><meta charset="utf-8"><title>中環在線：美國做侍應慘過香港 - 李華華</title></header><body><h1>中環在線：美國做侍應慘過香港 - 李華華</h1><p>一場百年一遇嘅金融海嘯，令全世界每日有好多人俾老細請食無情雞，連一直喺美國養起大量低收入同新移民嘅飲食業，近月亦不斷炒人，即使幸運有得留低，亦因為顧客貼士大減，收入隨時低過喺香港做麥當勞。<br> 《華爾街日報》報道，花旗國飲食業已經一連5個月炒人，受影響人數多達66.5萬，係90年有紀錄以來最差。而喺經濟寒冬下，顧客近期點菜亦「豪情」不再，轉為以經濟實惠為主，埋單畀貼士時亦勒住勒住，令侍應收入大縮水。</p><p>冇貼士　時薪得$16.6</p><p>喺美國最低工資保障下，部份工資高州分，做侍應每小時有8蚊美金（約62.4港銀）底薪，就算冇貼士收，理應不致於冇飯開。不過，由於顧客貼士至係侍應收入主要來源，故此美國有20個州，17年來一直將侍應最低工資維持喺每小時2.13美金，相當於16個幾港紙，比喺香港做麥當勞嘅20蚊時薪仲低，如果冇貼士收入，真係分分鐘等乞米。</p></body></html>