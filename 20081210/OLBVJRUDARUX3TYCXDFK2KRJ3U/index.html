<html><header><meta charset="utf-8"><title>悲觀之說 - 左丁山</title></header><body><h1>悲觀之說 - 左丁山</h1><p>股市升吓跌吓，跌吓升吓，走勢十分飄忽，都唔知想點。內地頻頻出招，希望盡量保八（即8%增長），但溫總啲招數，按報紙報導，未免傾向「務虛」，例如加快調整經濟結構、優化金融制度之類，至於何謂調整、如何優化，冇乜詳細講清楚噃，最實際嘅莫如大幅度減息一點○八厘，A股居然冇反應，可見內地股市虛怯程度。港股要睇A股去向，睇美股去向，本身失去自主能力，顯得十分被動，我哋就即使有錢都唔敢買股。<br> 呢日下午茶時間，見到四位不同行業人士，左丁山趁機攞料，先問證券行老闆B：「喂，趁低撈底，買啲高息股，有冇着數？」老闆B搖頭話：「我勸你唔好嘞，我哋公司嘅生意日少，孖展客借錢比起九月初少咗九成，雷曼破產後，股價冇晒常規，好難估。我哋啲散戶全部去槓桿化（deleveraging），意味投機資金失蹤，股市點會炒得起？況且美國失業率日高，裁員不絕，我好擔心香港同內地出口在○九年會好疲弱，影響盈利，故此往績P/E（市盈率）絕不可信。你唔好撈底嘞，睇定啲，過咗年至算。」<br> 財務A搭嘴：「我同意B老闆所言㗎。我間財務公司客戶嘅破產個案，喺十一月比九月高出六成，破產增長率之高，令我吃驚，我已督促夥計全力吼實客戶還款情況。」破產增加，一啲專做債務重組嘅律師會偷笑，跟住問電器商前輩L：「家電、音響器材生意如何？」前輩L答：「好難做，大家鬥減價，生意多而利潤微薄，想話加價就會失去市場佔有率，進退兩難。」</p><p>保險Y就話：「賣產品回歸基本步，最簡單嘅壽險最受歡迎，根本冇客仔再同我講投資相連、基金等產品，只怕一旦遇上頑疾或意外，老婆仔女唔知點算好，以我經驗睇，呢啲係悲觀情緒當道嘅時候，客戶恐怕前途未卜，就會傾向買一份壽險。」四人一人一句，充份顯示市道不景，聽完之後，搵唔到好理由，去說服自己入市撈底！</p></body></html>