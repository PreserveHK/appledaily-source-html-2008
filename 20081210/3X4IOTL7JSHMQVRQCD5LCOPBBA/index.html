<html><header><meta charset="utf-8"><title>轆Book：<br>舊Mini兩個轆還魂</title></header><body><h1>轆Book：<br>舊Mini兩個轆還魂</h1><p>BMW旗下Mini幾時出咗單車款式呀？Sorry，唔該睇清楚，個嘜頭底色係綠色，即是話係舊Mini，ClassicMini嘅Logo而非BMW嘅新MINILogo。話就話印住舊徽章，一系列單車就一啲都唔舊唔老土，Classic得嚟仲鬼咁型，大、中、細碼仲可以摺叠放上Mini尾箱，自認係Mini迷又點可以語唔識？<br><br>記者：梁美甜<br>攝影：譚盈傑<br>Model：Suyen、Ayu</p><p>經典「迷你」風</p><p>呢股Mini單車風，年頭由日本旋風式颳起，之後席捲台灣及韓國，等了又等，差不多一年時間至吹到嚟香港。以ClassicMiniLogo而推出嘅單車備有多個款式，經典「迷你」單車系列簡單而言，可分為四款三色，分別係兒童版12或16吋輪圈；大、中、小三款分16、18、24及26吋輪圈，各款大致備有BritishGreen、ClassicRed及藍三色；作為Mini迷，呢份絕對係聖誕節最佳驚喜！</p><p>摺入尾箱</p><p>每款單車都流露住強烈英倫風格及味道，好似車身、把手、車頭、車架以及座墊上面都有ClassicMini原廠Logo，兒童款式仲會喺座墊印有大大個英國米字國旗，夠晒Unique又易認。基本上全部車嘅座墊及把手都以真皮包裹，除咗兒童款之外，大部份型號都配備日本SHIMANO六段變速，玩Fashion玩潮就梗係唔使同爬山單車嘅十幾速比喇，當中最經典嘅就當然係MiniFDB166-Blue單車，16吋輕鐵車身，備有SHIMANO六速兼可摺叠，仲係唯一一款可以摺完放入ClassicMini，放喺RoverMini個尾箱入面，型仔到暈，試想吓，揸部Mini出嚟已經好搶收視，仲要喺尾箱攞嚿鐵出嚟，唔使30秒仲變身成ClassicMini單車，肯定羨慕死人，諗吓都開心！</p><p>型號知多啲</p><p>每部車都有個別型號，由型號入面嘅數字就可以睇得出部車輪圈尺寸以及車身配備變速波段，一般係以三個數字組成，前兩個數目字代表輪圈尺寸，個位數字則代表波段，以MiniFDB166-Green為例，166即16吋輪圈配有六速波段，而兒童款式則只12及16吋兩款，而型號由166至266都係可以摺叠式單車款。聽代理講，09年初仲有機會引入香港別注版㖭！</p><p>原廠Mini小件</p><p>代理Joe哥除引入Mini單車之外，本身都係Mini迷，自身都擁有幾部Mini車，又收集多款Mini模型車同飾物，仲專門幫朋友由英國原廠訂MiniParts，舉凡同Mini相關，甚至印有Mini字樣嘅原廠小物或機件都搵得到，好似成Set印有Mini字樣嘅匙扣就夠晒突出，都咪話唔犀利！</p><p>綠底假Mini？</p><p>不難發現單車上面印住個MiniWing底色係綠色，相對於現時寶馬旗下嘅Mini，個標徽底色則係黑色，千祈咪以為係假貨，其實每部單車車架都貼有授權商，即BritishMotorHeritageLimited個名，入番佢哋網址不難發現單車個MiniWings係ClassicMini徽號，只係同歷史有關。</p><p>查詢：Minipit（23641666）</p></body></html>