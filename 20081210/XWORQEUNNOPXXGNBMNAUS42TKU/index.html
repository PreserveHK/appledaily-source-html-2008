<html><header><meta charset="utf-8"><title>首選法國最差印度<br>中環在線：老外僱員買樓唔吼香港 - 李華華</title></header><body><h1>首選法國最差印度<br>中環在線：老外僱員買樓唔吼香港 - 李華華</h1><p>香港人愛磚頭，市道好唔好一樣有人買樓，不過對老外僱員嚟講，佢哋似乎對喺香港做業主冇乜興趣。滙豐向全球2155個海外僱員做調查，結果最受歡迎嘅置業地區，頭三甲都喺歐洲，倒數三甲呢？喺晒亞洲，香港雖然不入倒數三甲，但就係梗頸四（見表）！<br> 呢份報告由滙控（005）旗下滙豐銀行國際做，係講「海外僱員的體驗」，比較全球14個國家或地區，睇吓外地僱員對工作地嘅睇法，除咗會唔會喺當地置業，仲有三大範疇：有冇同當地人建立友誼（即係睇吓當地人有幾cool）、有冇加入當地社團（易唔易融入當地社會），同埋會唔會學當地語言。</p><p>倒數第四未入「三甲」</p><p>中環人最想知嘅，自然係呢班老外員工理想置業地喺邊，原來首選係浪漫嘅法國，有六成四人已經喺法國置業；香港排第10，唔夠三成人喺香港買樓。雖然排得後，但未係最差，仲有印度、中國內地及新加坡墊底，可惜報告純粹反映現實，冇解釋原因。<br> 華華心水清，留意到置業嘅排名榜上冇咗第11位，但就有兩個第10，邊個同香港爭做倒數阿四呢？呢個唔係亞洲國家，而係同香港甚有淵源嘅英國！<br> 好彩香港喺另一面都有得分，有超過一半老外僱員話有加入當地社團，講嘅當然係合法社會團體，排名僅次於第一嘅德國（65%），華華諗應該係因為香港夠國際化，多老外社團啩。<br> 香港整體排名中規中矩，簡單啲講，即係老外僱員要融入香港呢個社會唔難，但要佢哋置業嘅話，就咪嘞！<br> <br> 李華華<br> mailto:LiWaWa@AppleDaily.com</p><p>海外僱員理想置業地區</p><p>--最受歡迎--<br> 第1位　法國（64%）<br> 第2位　加拿大（55%）<br> 第3位　西班牙（52%）<br> 第4位　美國（－）<br> <br> ---最不受歡迎--<br> 第14位　印度（6%）<br> 第13位　中國內地（12%）<br> 第12位　新加坡（24%）<br> 第10位　香港/英國（28%）<br> <br> 註：（）當地置業百分比<br> 資料來源：滙豐銀行國際</p></body></html>