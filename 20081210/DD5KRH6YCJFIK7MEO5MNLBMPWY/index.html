<html><header><meta charset="utf-8"><title>中環在線：蔡志明唔敢買新車 - 李華華</title></header><body><h1>中環在線：蔡志明唔敢買新車 - 李華華</h1><p>家陣冇人敢隨便買嘢，連鍾意玩車嘅玩具大王蔡志明都話唔敢買新車。不過買樓佢就敢喎，佢早前淡市出擊，買咗九龍城廣場同尖沙嘴安達中心。噚日佢出席亞洲知識管理協會晚宴時話，睇樓市會再跌兩成，明年中最差，所以家陣未係入市時候。咦，咁佢又入貨？</p><p>掃安達中心因嘉里減兩成</p><p>蔡志明話，因為賣方嘉里肯平多兩成畀佢喎，至於會唔會再買，就要睇市況同銀行有幾支持。佢又自爆銀行冇對佢閂水喉，因為佢間旭日國際早前出咗貨，咁喺銀行借貸少咗，咪肯再借囉。佢又話政府增撥千億救中小企，家陣推出未算遲，但最好搵多啲人手加快批核，始終遠水救唔到近火嘛。<br> 買車就唔同講法，佢話上網見有車主將架落地只有一個月嘅名貴跑車折讓轉售，咁就知啲人幾需要現金，又話家陣汽車代理都好淡，不過佢就唔使賣車，更加唔怕經濟差，揸靚車出街會俾人偷，因為香港治安好好喎！</p></body></html>