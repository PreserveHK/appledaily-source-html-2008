<html><header><meta charset="utf-8"><title>中環在線：長情股東怨希慎股價升得慢 - 李華華</title></header><body><h1>中環在線：長情股東怨希慎股價升得慢 - 李華華</h1><p>噚日希慎（014）舉行周年股東會，有位長情嘅小股東向主席利定昌呻，批評希慎股價表現差。正所謂「愛之深、責之切」，呢位股東原來早喺81年希慎上市時，已經拎5000蚊入咗手希慎，揸足27年，你話夠唔夠長情。不過，睇番希慎股價，噚日收23蚊，小股東嗰手希慎只係值兩萬幾銀，股價升唔夠4倍，難怪埋怨主席辦事不力。<br> 希慎81年9月18號上市，當年公司主席係利銘澤，即利定昌伯父。華華以當日希慎經調整後4.35蚊收市價計，27年嚟升4.3倍，以複利率計，每年增長6.4%，撇除股息唔計，淨睇股價，升幅勉強跑贏通脹。<br> 好多投資專家都會同你講，千祈唔好同股票談戀愛，作為投資者要表達不滿，就係沽貨換馬。如果呢位小股東同期買嘅唔係希慎，而係另外嘅收租股，歷史便可以改寫。就以太古（019）為例，27年以嚟股價急升24.5倍，其次就係九倉（004），股價錄得8.6倍升幅。</p><p>信利銘澤不如信超人</p><p>不過，呢位小股東都唔好咁谷氣，因為當年揸鷹君（041），到家吓仲未放嘅，應該仲揼心，咁多年嚟鷹君股價都只係升咗2.7倍。<br> 或者小股東應該怨當年信錯利銘澤，如果佢信超人李嘉誠、股神李兆基，或者已故嘅郭得勝，回報會比𠵱家更好。新地（016）27年嚟股價勁升31.7倍，超人嘅長實（001）升22.4倍，至於四叔嘅恒地（012）亦升咗20倍。<br> 電郵：mailto:LiWaWa@AppleDaily.com</p><p>收租股及地產股表現</p><p>鷹君（041）<br> 昨收報：24.95元　81年至今變幅*：2.65倍<br> <br> 希慎（014）<br> 昨收報：23.00元　81年至今變幅*：4.29倍<br> <br> 九倉（004）<br> 昨收報：41.25元　81年至今變幅*：8.63倍<br> <br> 恒地（012）<br> 昨收報：59.35元　81年至今變幅*：20.24倍<br> <br> 長實（001）<br> 昨收報：122.2元　81年至今變幅*：22.38倍<br> <br> 太古A（019）<br> 昨收報：95.50元　81年至今變幅*：24.47倍<br> <br> 新地（016）<br> 昨收報：137.4元　81年至今變幅*：31.72倍<br> <br> 恒指同期表現<br> 昨收報：25533點　81年至今變幅*：16.10倍<br> <br> 註：變幅以81年9月18日收市價計算<br> 資料來源：本報資料室</p></body></html>