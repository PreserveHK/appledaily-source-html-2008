<html><header><meta charset="utf-8"><title>豆豆美白　滑過豆腐</title></header><body><h1>豆豆美白　滑過豆腐</h1><p>天氣開始熱，太陽又猛，女士們唔想曬黑，除了日常要做足防曬措施，搽美白護膚品之外，仲要從食療着手，就可以美白淡斑、由內靚到外。<br><br>記者：黃潔蓮<br>攝影：黃子偉、周旭文<br>示範：健康食療專家唐安麒&#13;</p><p>唐安麒Angel</p><p>現為唐安麒國際集團總裁，修讀香港大學中醫營養學及理工學院體重控制學，以健康食療專家形象示人。</p><p>惹味肉碎豆腐</p><p>50分鐘<br> 4人份量<br> <br> 豆腐與肉餅係好好的配搭，加了豆腐之後，肉餅變得更滑溜。</p><p>材料</p><p>嫩豆腐2塊、脢頭肉3両（剁碎）、有機養生紅麴露/有機惹味豉油各適量、薑粒1/2茶匙、橄欖油1湯匙、葱花少許<br> <br> 調味料：鹽1/3茶匙、糖1/4茶匙、胡椒粉少許、酒1茶匙、蛋白1個、生粉1/2湯匙</p><p>做法</p><p>1.豆腐瀝亁水後攪成茸，加橄欖油拌勻備用。<br> <br> 2.肉碎放入大碗中，加入紅麴露、薑粒及調味料拌勻，混入豆腐茸搓勻。<br> <br> 3.將搓好的豆腐茸鋪在碟上，以中火蒸12分鐘至熟，隔去水份，取出後撒上葱花及淋上有機惹味豉油，再蒸半分鐘即成。</p><p>羅小姐</p><p>豆腐本身好多水，蒸完之後都會成碟水，有乜方法可以避免呢？<br> <br> 答：可以用碟壓住豆腐，放雪櫃１小時，就可將豆腐多餘水預先壓出。</p><p>黃金鴛鴦蝦</p><p>20分鐘<br> 4人份量<br> <br> 這個餸用了鮮蝦仁和蝦米，所以叫鴛鴦蝦。加上金黃色的南瓜，顏色鮮艷，色味俱全。</p><p>材料</p><p>南瓜1斤、蝦仁3両、蝦米1湯匙、蒜頭2粒、葱粒半湯匙、葡萄籽油少許<br> <br> 醃料：有機黑豆豉油1/2湯匙、糖1/2湯匙、生粉1/2茶匙、麻油少許、葡萄籽油2湯匙<br> <br> 調味料：鹽3/4茶匙、水3/4杯</p><p>做法</p><p>1.南瓜去皮去籽，洗淨切成厚片備用。<br> <br> 2.蝦仁加醃料略醃；蝦米浸軟剁碎、蒜頭剁碎備用。<br> <br> 3.燒熱鑊加入1湯匙葡萄籽油，爆香蒜粒與蝦米，加入南瓜件炒勻，下調味料燜煮5分鐘至南瓜變軟，盛碟上備用。<br> <br> 4.燒熱鍋加入1湯匙葡萄籽油，放入蝦仁炒熟，加入葱粒後炒勻，放在南瓜上面即成。</p><p>Vicky</p><p>蝦仁同蝦米係咪都有美白作用？用蝦亁營養係咪都一樣?<br> <br> 答：鮮蝦酵素會高些，對皮膚白滑好有作用，蝦亁和蝦米只能增加香味，食療作用較低。</p><p>嫩膚玉竹湯
</p><p>2小時40分鐘<br> ６人份量<br> <br> 美白當然唔少得湯水，呢一味冬瓜湯，除了美白，還有利水去濕消暑，達到瘦身效果。</p><p>材料</p><p>薏仁1両、粟米鬚5錢、冬瓜1斤、玉竹4錢、瘦肉1/2斤、蜜棗2粒、鹽適量</p><p>做法</p><p>1.薏仁洗淨浸軟；冬瓜洗淨，連皮切件。<br> <br> 2.粟米鬚洗淨，用5碗水煮15分鐘，隔渣剩水備用。<br> <br> 3.瘦肉切塊後，放入滾水中汆燙，取出備用。鍋中放入半煲水，放入全部材料，以大火煮10分鐘，再轉細火煮2小時。加入粟米鬚水以大火煮15分鐘，加鹽調味即成。</p><p>蔡小姐</p><p>粟米鬚可唔可以同湯一齊煲？點解要分開煲呀？<br> <br> 答：可將粟米鬚放入煲湯魚袋，煲15分鐘就可以，煲太耐會失去營養。</p><p>綠豆薏仁粥
</p><p>4小時<br> 4人份量<br> <br> 這個綠豆薏仁粥可甜食亦可鹹食，對於美容來說，要潤膚，當然吃甜的較好。</p><p>材料</p><p>薏仁2両、綠豆2両、米2両、陳皮1小塊、冰糖適量</p><p>做法</p><p>1.薏仁、綠豆、米等洗淨後，泡清水3小時或過夜。果皮浸軟，刮去白色的囊，洗淨備用。<br> <br> 2.燒滾2公升水，將所有材料（冰糖除外）放入煲內煲滾，轉慢火煲1小時至腍，變成粥狀。<br> <br> 3.當粥煮得綿爛時，可加冰糖，熄火攪勻即可。</p><p>Carmen</p><p>用邊一種米煲呢款粥好啲呢？<br> <br> 答：日本米較綿，泰國米較香，紅米含高纖維，但較燥。</p><p>網上重溫</p><p> http://cooking.appledaily.com </p></body></html>