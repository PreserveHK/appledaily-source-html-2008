<html><header><meta charset="utf-8"><title>郭大少可以復職？ - 左丁山</title></header><body><h1>郭大少可以復職？ - 左丁山</h1><p>近日睇到好多新地主席兼行政總裁郭炳湘嘅八卦新聞，就係話佢預料重新掌權，銷假回歸新鴻基地產，但係未必一定冇阻力噃。大家都記得，新地喺二月十八日突然發表聲明，主席郭炳湘休假三個月。咦！眨吓眼就夠三個月嘞，不過五月十八日係星期日，照計新地要最遲喺五月十六日星期五發表聲明，為主席休假一事作一個交代。正因為咁，市場傳聞甚盛，話新地會在今天五月十五日召開董事會，決定郭炳湘嘅前途。<br> 問一問對公司管治素有研究嘅財務A，對呢件事應該如何分析？財務A話：「新地有一個大特點，就係既係一流藍籌公司，享譽甚隆，但同一時間，又係家族色彩好濃厚嘅公司，阿媽有好大話事權，三位公子雖係飽學之士，讀完帝國學院、劍橋、哈佛等等，但在處理高層人事方面，要聽阿媽話，特別係邊個做主席。郭炳湘係大仔，做咁耐主席，成績有目共睹，但時至今日，可唔可以繼續做主席，相信要由阿媽拍板，唔係由董事局。」<br> 大公司嘅最高層唔係董事局決定嘅咩？財務K話：「此乃我哋中國人之DNA，外國基金經理一定唔明白，話之你讀完哈佛MBA啦，喺中國人公司，讀《三國演義》與《紅樓夢》更加適合。千祈唔好在家族內公司內講獨立非執董之重要性，識得曹丕，曹植，王熙鳳在榮國府，先至係大道理。」財務K之言，令鼓吹現代公司管治之人氣餒。左丁山老友張總在中文大學兼職教EMBA，佢對《三國》《紅樓夢》及中國歷史故事熟到無倫，下學期中大應該請張總開一科叫做「皇阿媽與公司管治：中港台公司個案研究」。科大EMBA叫做世界第一（FT排名），但啲外籍教授邊度識得我哋中國人公司啲深層文化呀！</p><p>上次二月十八日之後各報刊傳出八卦消息話郭大少犯咗「兩宗罪」：一係精神健康有問題，二係交上女朋友，𠵱家又點呢？財務K話：「即使真係有女朋友。罪不至死，全世界嘅大公司董事局絕少因主席私事而炒主席魷魚，例子多到數唔晒，無謂多講。關於身體方面，《明報》與《蘋果日報》都話郭大少搵麥列菲菲、胡健維加兩位中大港大教授檢查過全無問題，香港嘅醫學權威話郭大少冇事，董事局成員點敢反駁呀，唔通叫獨立非執董王于漸，質疑番自己港大嘅醫學權威呀？故此傳聞之兩宗罪全不成立，郭大少應該可以復職，除非另有我哋外人完全唔知嘅別情！」</p></body></html>