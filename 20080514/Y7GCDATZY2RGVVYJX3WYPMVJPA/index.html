<html><header><meta charset="utf-8"><title>中環在線：惠理董事局富貴過和黃 - 李華華</title></header><body><h1>中環在線：惠理董事局富貴過和黃 - 李華華</h1><p>稅局上個禮拜五公佈上年度繳交最多薪俸稅嘅打工皇帝，交稅達6500萬銀，估計全年收入逾4.6億。邊個係打工皇帝？華華由上市公司埋手搵佢出嚟，統計07年度最高人工嘅上市公司董事，同埋最高董事局薪金支出嘅上市公司。<br> 先講邊家上市公司嘅董事局最富貴，登登登凳，就係惠理集團（806），董事局酬金開支達4.79億銀，除咗主席謝清海人工高之外，當中有5位執董嘅薪金都超過4000萬銀；較第二位和黃（013）嘅3.24億，多出成1.55億銀，好多三、四線嘅上市公司嘅盈利都冇呢班董事人工咁多。</p><p>莊舜而人工高過小超</p><p>至於最高薪董事唔使多講，就係謝清海，從事資產管理嘅惠理舊年投資回報理想，盈利急升逾60%，達14億銀，謝清海梗唔可以underpaid，07年收入達2.54億銀，單係花紅都2.34億，整體薪金收入較06年增加65%。至於排第二係和黃大班霍建寧，人工1.48億。<br> 排第三係較少人認識嘅投資公司中國網絡資本（383）主席莊舜而，佢身兼亞太資源（1104）董事，兩間公司加埋嘅董事酬金達1億銀。比長實（001）副主席李澤鉅仲多，小超只係排第四，07年長實同和黃董事酬金收入加埋有8570萬銀，比06年升咗22%。<br> 不過，中國網絡同亞太資源07年度盈利分別只係13.8億同3.5億。至於長實就有277億，淨係零頭都多過你兩家公司夾埋！<br> 電郵：mailto:LiWaWa@AppleDaily.com</p><p>五大最高薪董事</p><p>惠理集團（806）<br> 董事：謝清海　薪酬：253.59百萬元<br> <br> 和記黃埔（013）<br> 董事：霍建寧　薪酬：147.98百萬元<br> <br> 中國網絡（383）<br> 董事：莊舜而*　薪酬：100.00百萬元<br> <br> 長江實業（001）<br> 董事：李澤鉅#　薪酬：85.70百萬元<br> <br> 中信泰富（267）<br> 董事：榮智健　薪酬：66.99百萬元<br> <br> 註：*包括亞太資源的董事薪金收入；#包括和黃的董事薪金收入</p><p>五大最高薪金支出董事局</p><p>上市公司：惠理集團（806）　董事局薪金：4.79億元<br> <br> 上市公司：和記黃埔（013）　董事局薪金：3.24億元<br> <br> 上市公司：中信泰富（267）　董事局薪金：2.94億元<br> <br> 上市公司：亞太資源（1104）　董事局薪金：1.94億元<br> <br> 上市公司：滙豐控股（005）　董事局薪金：1.52億元<br> <br> 資料來源：上市公司年報</p></body></html>