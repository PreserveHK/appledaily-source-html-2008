<html><header><meta charset="utf-8"><title>專家對話：港股料下試24800點</title></header><body><h1>專家對話：港股料下試24800點</h1><p>港股昨日成交金額進一步收窄，嘉賓認為大市欠缺動力，可能要下試24800點才會再有上升動力。<br> <br> 何：何啓聰　黃：黃敏碩　孫：孫柏文<br> <br> 孫：市場係唔係持觀望態度，睇吓四川方面有無新消息先再做買賣？<br> 何：其實大家都係諗住賑災先，今年市況一跌就跌到唔想入市，沽盤如雲，市場亦充滿利淡睇法，但係升就好多時只係幾分鐘嘅事，搞到大家都唔會買貨。今年個市無基本因素支持，所以入市資金唔多。<br> 孫：一直都話26250點就會係高位，𠵱家真係跌番落嚟，會唔會繼續下跌？<br> 黃：恒指25600左右如果再無大動力就會跌番落去，而5月份都係整固期，要去番24800先會有番買盤。不過，6月份我睇番好少少，因為A股走勢落後，市場寄望中央仲有救市措施出台，加上地震對股民嚟講屬先苦後甜，帶來利好憧憬，所以6月份A股有機會反彈，帶動港股重上26000點樓上。</p><p>短炒神華輪</p><p>譚小姐：我今日想推介一隻我已經買咗嘅神華認購窩輪（4756），買入嘅理由係我見正股中國神華（1088）股價喺30蚊橫行，又冇跌穿，睇吓星期五前可唔可以賺小小食糊走。<br> 何：神華輪要揀個靚位入，因為佢實際摃桿唔大，引伸波幅水平亦都貴，不過引伸波幅收縮機會唔大嘅。<br> 黃：近期內地耗煤電企叫苦連天，中央又唔准電企加價，煤企生產嘅煤有減價壓力，影響神華股價表現一般，所以正股都唔建議短炒。<br> <br> 長沙灣譚小姐個案<br> 買入價：0.64元<br> 目標價：-<br> 止蝕價：-<br> 時期：兩日</p><p>每日收市後4:30pm</p><p>歡迎click入 http://finance.appledaily.com以webcam參與節目及收看 <br> <br> 歡迎phonein28698262暢談心得亦可email至mailto:finance@appledaily.com搶先貼股</p></body></html>