<html><header><meta charset="utf-8"><title>中環在線：騰訊、電盈風水輪流轉 - 李華華</title></header><body><h1>中環在線：騰訊、電盈風水輪流轉 - 李華華</h1><p>所謂風水輪流轉，華華今日想同大家分享一個故事。話說騰訊（700）成立之初，曾經面對財困，好在得電盈（008）主席李澤楷出手解困，喺99年底以110萬銀美金買入兩成騰訊，但後尾電盈要減債，將騰訊股權以1260萬美金賣咗畀美國傳媒公司MIH，獲利10倍。</p><p>當日捱沽今成新貴</p><p>聰明嘅讀者應該知道舊事重提為乜？冇錯！電盈上個禮拜五被踢出恒指，相反當日俾人沽嘅騰訊就成為藍籌新貴。騰訊𠵱家嘅股價係64.75蚊，市值高達1161億，至於電盈嘅股價只係4.89蚊，市值331.5億銀。如果當年小小超唔係等錢使，仲揸住騰訊兩成股權，家吓就值232.2億銀。<br> 呢個故事證明，二少澤楷的確有眼光，同時亦證明，莫財嘅話，幾好嘅嘢都要放棄。家陣感受最深嘅除咗澤楷，應該仲有騰訊主席馬化騰。</p></body></html>