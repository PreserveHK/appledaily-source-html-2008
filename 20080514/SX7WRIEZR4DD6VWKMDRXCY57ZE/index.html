<html><header><meta charset="utf-8"><title>金手指：天災人禍 - 孫柏文</title></header><body><h1>金手指：天災人禍 - 孫柏文</h1><p>噚日晏晝，孫柏文睇電視新聞報道四川地震嘅最新消息。除咗災區嘅圖片，電視台都講咗啲本地權貴嘅反應。其中就有特首曾蔭權，話會撥款賑災，攞三億元出嚟幫手。天災人禍，冇人想，所以幫得就幫，今次我絕對支持曾特首。<br> 不過，噚日曾特首講地震時，話地震發生得非常「突然」。我聽到都呆一呆，乜有「唔突然」、可以預測嘅地震咩？可能呢排我為咗反對「計劃營商法」（又稱競爭法），日日打政府，所以對特首嘅說話反應有少少過敏。</p><p>支持曾特首撥款賑災</p><p>持曾特首撥款賑災<br> 噚日，上海交易所就宣佈66間同四川有關係嘅上市公司，啲股票要暫停買賣。港交所就話冇需要強制停牌，因為啲公司本身都冇要求停牌。法新社就話上交所停牌嘅原因，就係因為上交所嘅職員，冇辦法聯絡到啲上市公司。<br> 睇完法新社嘅解釋，我就諗，如果我間四川公司喺港交所上市。經過地震之後，我想暫時停牌，點算吓破壞有幾嚴重之後，先至復牌。不過攞起電話，冇dialtone。點先至可以聯絡到港交所呢？聯絡唔到又會點？<br> 仲有，好多人話地震就只係十幾秒，又喺禮拜一已經發生咗。所以喺噚日禮拜二嘅股市買賣，股價已經反映咗呢次災情。我話肯定冇咁快，一定要睇埋政府反應。因為呢場災情，小則影響貨幣政策，大則影響領導人管治權威。一旦好似花旗國政府，對於新奧爾良打風嘅反應，真係可以對黨有好大影響。<br> 星期一滙豐宣佈佢喺花旗國嘅業務撥備比預期少，由原先預期嘅40幾億美元下降至𠵱家嘅32億。有個叫Vinke嘅人就話，滙豐冇做夠，應該撥備三百億。</p><p>滙豐大你唔識會計制度</p><p>如果你係滙豐嘅管理層，見到有條友喺度阿吱阿左，你會點做？話滙豐已經做得啱？抑或係講滙豐將來有好好嘅前景？定係當佢透明？<br> 不過滙豐嘅管理層用咗最有效嘅方法，就係好似中學生咁話你唔明，唔識會計制度。滙豐管理層Flint話現行會計制度之下，滙豐唔可以學Vinke咁做（Wewouldn'tbepermittedbycurrentrulestoaccountforourloanbookinthewayKnightVinkesuggestsweshould.），直情當佢流，當佢低能。<br> 孫柏文只可以話，滙豐果然勁！<br> <br> 金手指網誌： http://phatdat.blogspot.com </p></body></html>