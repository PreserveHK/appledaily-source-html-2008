<html><header><meta charset="utf-8"><title>SONY黑魂AV預報</title></header><body><h1>SONY黑魂AV預報</h1><p>SONY呢個5月突然拉起「黑魂」影音新產品預告，一氣推出多款LCDTV、5.1DVD影音組合同MiniHi-Fi，且不約而同以全黑Look示人。</p><p>入門LCDTV玩HDMI×3</p><p>最搶眼當然係新BRAVIAS400系LCDTV，雖然解析度只係WXGA嘅1,388×768，但配合第二代BRAVIAEngine引擎，仍輕易達至1080i/p高清畫質效果。筆者最愛係佢內置特多的三組HDMI插口，除接駁Blu-ray、打PS3外，仲預留多個插位畀你駁高清Handycam；配合機身內置BRAVIASync系統，一按電視遙控就操控埋Cam自動去片，整合影音方案一體化。</p><p>5.1DVD影院最齊料</p><p>呢個年頭出5.1DVD影院組合，唔落重藥邊個玩？嚟緊SONY將推出DAV-DZ870KW，喇叭行5.1整合，當中後置雙聲道強玩全新S-AIR無線數碼射頻傳送技術，強處係音頻能穩定地以無線數碼傳送，完全不經壓縮！相對傳統紅外線接收器，仲有不受物件阻隔而影響音質的好處。<br> 解碼器仍以最強的S-MASTER系統配合HDMI輸出端子，能輕易將DVD倍頻至1080P，及1,000W音效輸出。此機還內置DCAC自動調校揚聲器功能，只要插上跟機咪高峯，就會幫套5.1喇叭自動Set好距離同聲量。預計本月底推出，絕對期待！</p><p>查詢：SONY（23452966）</p></body></html>