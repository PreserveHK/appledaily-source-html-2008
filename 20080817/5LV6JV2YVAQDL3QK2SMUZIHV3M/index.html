<html><header><meta charset="utf-8"><title>財圈快拍：認真試食</title></header><body><h1>財圈快拍：認真試食</h1><p>煤氣（003）執董兼營運總裁關育材（圖右）噚日為一個烹飪比賽做評判，個比賽係女童軍同煤氣夾份搞嘅，佢好認真逐隊睇參賽嘅女童軍點煮，之後廿道菜逐味試食，每樣一啖都食到飽。佢話烹飪評判就做得多，以前囡囡讀中一時，試過一家三口參加烹飪班，學整Tiramisu，仲係一人整一個，然後拎返屋企，叫工人試味評分，個工人點敢真係分高下吖？當然話三個都咁好食啦。李潤芳攝</p></body></html>