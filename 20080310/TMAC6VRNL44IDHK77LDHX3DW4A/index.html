<html><header><meta charset="utf-8"><title>internetforum：丁蟹效應　上周轉強</title></header><body><h1>internetforum：丁蟹效應　上周轉強</h1><p>呢輪港股跌多升少，單係上個禮拜跌幅有成7.5%，足足跌1830點，恒指跌得甘，散戶輸到怕，有網友決定搵出跌市源頭，最後再次歸咎於「丁蟹效應」，因為秋官出席肥姐追思會時，俾鄧光榮要佢上台交代做老竇嘅責任，畀咗個機會秋官上台（兼喺公仔箱度）講嘢。反應極快嘅網友，即刻喺維基百科「丁蟹效應」一詞嘅內容上，更新之後一個星期嘅恒指走勢。<br> 網友CO米米話：「原來係丁蟹效應，禮拜頭見報，成個市一星期跌咁多，真係唔好唔信邪。」網友lajabo將維基百科「丁蟹效應」嘅內容貼上香港討論區（見表），petercck見到秋官嘅清裝頭出席肥姐追思會，就加多兩錢肉緊話：「原本（丁蟹效應）只得一個星期效力，今次因為個光頭look，效應會變大變強，估計維持一個月時間，各位散戶請忍耐，好快17000點見。」</p><p>多得大哥榮</p><p>hebihebi仲學大哥榮嘅講話：「秋仔，你快啲出嚟同大家交代吓！咁多年嚟你做過啲乜？（買定put先？）」投機小子則遷怒大哥榮話：「都係鄧光榮衰多口啦，畀佢（秋官）有機會上台！」hebihebi對丁蟹效應深信不疑，仲向證券商建議，「里昂或者其他大行好應該再一次研究丁蟹效應嘅威力。」不過，亦有網友如jx1360話齋，「都係巧合啫。」</p><p>網民總結過去五個月的秋官效應</p><p>秋官亮相公仔箱：02/03/08　於《肥姐我們永遠懷念您追思會》上發言<br> 之後恒指走勢：03/03/08　大跌746點，收報23584點，全周共跌1830點<br> <br> 秋官亮相公仔箱：08/02/08　電視台播放其擔正的舞台劇《天之驕子》<br> 之後恒指走勢：11/02/08　鼠年首個交易日跌853點，收報22616點<br> <br> 秋官亮相公仔箱：09/12/07　上《一擲千金》做嘉賓<br> 之後恒指走勢：10/12/07　收市報28501，跌341點<br> <br> 秋官亮相公仔箱：10/11/07　偕欣宜於《歡樂今宵團圓夜》合唱《天涯孤客》<br> 之後恒指走勢：12/11/07　收報27665點，跌1117點<br> <br> 秋官亮相公仔箱：11/10/07　前往探望入院的肥姐，亮相於晚間新聞<br> 之後恒指走勢：12/10/07　收報28838點，跌294點<br> <br> 資料來源：維基百科</p></body></html>