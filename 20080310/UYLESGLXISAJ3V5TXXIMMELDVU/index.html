<html><header><meta charset="utf-8"><title>Blogpaper：<br>Foodofthegods品神</title></header><body><h1>Blogpaper：<br>Foodofthegods品神</h1><p>要講關於朱古力的故事，我估三日都未必講得完。18世紀，植物學家Carolus將可可樹稱為"FoodoftheGods"神的食物，吸引力之強、公道的味覺叫你難以撒賴慳荷包。不知從何時起，朱古力要貴先好食已經唔係問題。今日只想找出貴的答案，但求日後朝聖進貢，品嚐這種神之食物時，都更心安理得啫。<br><br>攝影：陳盛臣<br><br>http://appleblogpaper.blogspot.com</p><p>aboutme:花樽</p><p>明明係英文名，但俾人譯了日文，幫日本公司打完工，多了個名叫「花樽」。至於本身英文係乜，自己諗。太愛吃、食不停、有機會周圍去，都立定有得食好食的宗旨。永遠銘記到年紀大要戒口時，就真係想吃恨遲。</p><p>越貴越好食</p><p>人好似一出世就會喜歡朱古力，你有無見過有細路唔鍾意食？<br> 香港人特別怕甜，我亦不例外，因而走上只食DarkChocolates之路。去過多個國家，講起朱古力，我會想起澳洲。一間可以飲即溶朱古力粒的MaxBrenner、超級市場內，亦有多到你會感到有選擇性恐懼的朱古力架，絕對教我這個朱古力人興奮難捨。<br> 香港人的朱古力文化，比起澳洲、歐洲等地真係遲得太多！20年前有粒金鷹在手，已經好開心。後來有金莎出現，大家開始逐漸有要求，加埋中國人的傳統思想，金碧輝煌的金莎近10年於新年檔可謂跑贏幾條街。</p><p>再要食得高層次一點，去到海港城Shopping，都會留意到有間See'sCandies傳出陣陣的朱古力香。但當年捨得登門破費的人卻始終不多，這間白雪雪小店，似乎被標籤咗為有錢人而設。<br> 近年一個又一個的貴價朱古力品牌殺到，捨得用10幾蚊買粒朱古力的人，似乎越來越多。人龍對GODIVA同Royce特別情有獨鍾，起初都批判港人的羊群心理又發作。但問到精打細算的老友Michelle每星期$20嘅朱古力習慣：「開頭為咗結婚先買GODIVA食，但食食吓都返唔到轉頭，由$110/100g食到$130/100g，發覺真係越貴越好食。」朱古力的獨特，就係建基於令你味覺無法回頭的法則。</p><p>朱古力價位有數計</p><p>眼見連不太講求生活質素的流氓男同事，食完GODIVA都誓不肯再食超市朱古力，我理解朱古力有導人升仙的力量。<br> 大家開口埋口都GODIVA，點解咁貴？永遠只識答「好味」兩字。早兩日收到盒VERO，無論味道同包裝，都令我以為係歐洲出品。更令我驚訝的係到期日：「嘩！你買咗好耐㗎喇？仲有兩個禮拜到期！」Cara一口寃氣：「啱啱新鮮出爐㗎！頭先經過你屋企前，經過我老友Roger間Workshop，入去順手買盒你試呀！」聽到朱古力工場近在咫尺，立刻面懵懵去朝拜。</p><p>VERO老闆Roger：「好唔好味朱古力要靠自己品嚐，但靚唔靚嘅朱古力就一定有得睇。全世界嘅可可豆分三大類，最貴係得5%產量嘅Criollos，其次係10%嘅Trinitarios及85%嘅Forasteros。所有可可生產地都喺赤道附近，最靚嘅來自委內瑞拉。雖然靚可可係重要元素，但新鮮都好緊要。」真係冇諗過。「可可要新鮮，奶都要新鮮，所以我堅持用FreshCream、Vanilla同CocoButter。大品牌想減低成本，都會用MilkPowder同菜油。樣樣新鮮，快過期，朱古力自然會貴。」下次買朱古力，即使貴，我都起碼識Challenge，睇吓係咪使得其所。</p><p>《Wallpaper》話「來港必試」
</p><p>除了新鮮，Roger經常用Artisan這個字掛在口邊，視生產朱古力為藝術品，堅持小工作室製作控制質量。五年前因為老婆一句「香港冇好朱古力」，兩公婆飛去意大利學整朱古力，更偷雞請世界級品牌朱古力師傅來港訓練員工。Roger對朱古力的誠意，能由他香而不甜膩的藝術品所感受。他更因此得到國際的認同，除不少一級品牌、大公司來港和他合作，《Wallpaper》於06年5月號，更將買VERO朱古力列入五件來港必做的事。</p><p>莫講他不停強調VERO係香港最好味朱古力，連我呢一刻都感到他能為港增光而自豪。八卦的我立刻追問他對其他品牌睇法，他充滿信心：「GODIVA都係大量生產，大賣品牌係比利時朱古力。但有幾多真係於比利時生產就無謂講，只可以話佢嘅Marketing做得好好。我𠵱家感染到身邊個個人飯後一粒朱古力，佢都係食VERO。」今日一課，我的確開始轉軚投入VERO教。將朱古力帶回公司傳教，個個都大叫好味。尤其他的70%黑朱古力，在此呼籲大家一句「真的不能不試」。</p><p>最新回應</p><p>Roger：食朱古力唔一定係女仔專利，有時攰攰哋食粒朱古力，個人真係會輕鬆好多。不過朱古力就真係唔多健康，次次食完都生暗瘡，所以都唔敢食多。</p><p>Meeco：朱古力真係有種魔力，最好日日都食，不過我怕肥。細個真係對朱古力唔係幾講究，但大個咗，都會買啲靚朱古力食，𠱁下自己開心。</p><p>Stella：有時口淡淡，真係會好想食粒朱古力，尤其係朱古力甜品，莫講話食，見到都開心。我覺得最好食係瑞士朱古力，但新唔新鮮呢個問題，又真係冇諗過。</p><p>相關超連結</p><p>除了金鐘太古廣場連卡佛有店外，VERO主力做網上訂購的送貨服務。買滿$500就可以免費送貨，人客可自行Order喜歡的套餐。<br> <br>  http://www.verochocolates.com </p><p>這個70%的朱古力網址，有大量關於朱古力的歷史、資料及討論，更有多個不同品牌的朱古力訂購，值得朱古力門徒一看。<br> <br>  http://www.seventypercent.com </p><p>查詢：VERO（25595882）</p></body></html>