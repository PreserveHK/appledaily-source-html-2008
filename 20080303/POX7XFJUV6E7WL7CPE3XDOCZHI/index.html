<html><header><meta charset="utf-8"><title>恒生業績靚有機上$150</title></header><body><h1>恒生業績靚有機上$150</h1><p>港股噚日雖然大跌，無礙葵涌黃先生推介恒生銀行（011）嘅心情。恒生噚日公佈嘅業績相當靚仔，盈利大升51%高於市場預期，末期息亦大增超過五成，恒生噚日隨大市跌2%收147.1蚊。</p><p>孫：孫柏文　朱：朱紅<br> 黃先生：上星期貼過恒生銀行盈利會有五成升幅，佢業績同我預期差唔多，上個禮拜143蚊買咗。<br> 孫：你覺得聽日會喺乜位裂口高開？<br> 黃：其實我睇淡美股，相信恒指聽日唔會裂口高開，不過恒生有機會去到150蚊左右，有少少水位賺。</p><p>孫：滙豐（005）業績好，恒生業績又咁靚，所以聽日好大機會裂口高開。𠵱家冇邊間銀行可以賺到錢，恒生仲可以增長五成，簡直係逆巿奇葩，所以你揀得好！<br> 黃：我記得佢舊年7月公佈中期業績，有7、8間大行都唱好佢，之後嗰日股價大升。<br> 孫：聽日股價應該都會一樣升。<br> 黃：但係𠵱家外圍因素差嘛！<br> 孫：如果我要買股票，我都會揀恒生銀行，佢比較穩陣。<br> <br> 《葵涌黃先生個案》<br> 買入價：143元<br> 目標價：150元<br> 止賺價：145元<br> 時期：兩星期</p><p>恒指put輪（5490）<br>驚滙豐撐起大市</p><p>David：臨收巿買咗恒指put輪（5490），怕聽日滙豐（005）會帶起個巿，一開連0.22蚊都冇，應該點好？<br> 孫：滙豐業績咁好，恒指多數升，除非今晚美股大跌，你預聽日隻輪會跌。雖然日圓拆倉，美股都可能跌，但係滙豐可能都會帶起個巿。<br> David：滙豐一隻頂唔頂得住其他股跌？<br> 孫：聽日滙豐升5蚊，已經中和其他股跌勢，聽朝put好過今日put。整體大市都係睇淡，喺熊巿買put輪，如果你止蝕價只係set低幾個巴仙，好易到價，如果買得唔多，應該長揸。<br> <br> 《西環David個案》<br> 買入價：0.236元<br> 目標價：0.26元<br> 止蝕價：0.22元<br> 時期：一個月</p><p>恒指put輪（5401）<br>市場睇淡跟put</p><p>溫小姐：近期聽人講買put輪，所以留意緊恒指put輪（5401），想問吓買恒指輪同其他股票輪有乜唔同？<br> 朱：買股票同指數窩輪，都係睇吓係睇升定睇跌，買窩輪前要留意行使價、到期日，仲要睇埋其他條款係咪合適。（5401）行使價24600點，算係比較貼價嘅窩輪，不過隻輪街貨好多，佔成六、七成街貨，加印嘅窩輪仲會喺星期三上市，到時街貨量就更多。<br> 溫：如果到期日恒指24600點會點？<br> 孫：會變「零雞蛋」，1蚊都唔值。<br> 朱：建議低買高沽賺差價，唔好揸到到期。<br> <br> 《太子溫小姐建議》<br> 建議買入價：0.198元<br> 目標價：0.21元<br> 止蝕價：0.18元<br> 時期：兩日</p><p>中油香港call輪（9951）<br>巿況差長揸等升</p><p>Frederick：我貼中油香港call輪（9951），09年第四季到期。𠵱家巿面有10隻中油香港（135）嘅call輪，巿況差，未來半年正股應該現水位徘徊，所以建議揸中油輪投資者，轉揸長年期call輪。<br> 朱：中油香港唔郁或者跌，時間值損耗、引伸波幅收窄問題會浮現喎！<br> 孫：你要揸年期長嘅窩輪，第一要佢短期內個股價冇乜點郁，第二要佢中期股價係咁升，你先有錢賺，但係買番正股起碼有息收。<br> 朱：引伸波幅跌，隻窩輪價格都會跌，但係買正股股價唔郁，你都唔蝕。<br> <br> 《銅鑼灣Frederick個案》<br> 買入價：0.183元<br> 目標價：-<br> 止蝕價：-<br> 時期：一年半</p></body></html>