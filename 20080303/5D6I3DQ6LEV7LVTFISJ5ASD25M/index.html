<html><header><meta charset="utf-8"><title>消費blog：復活節旅行check特區護照</title></header><body><h1>消費blog：復活節旅行check特區護照</h1><p>復活節有幾日假期，係時候充充電，卒之揀咗馬爾代夫。<br> 好姊妹Karen早排話去馬爾代夫玩，生性勤力同有計劃嘅佢事前搜集咗好多資料。我畀電話佢，問邊間Villa正，點知佢好激動係咁大吐苦水，原來佢出發嘅時候，大懵老公本特區護照無半年期，搞到上唔到機，想即刻申請快證，入境處又話唔辦喎，大好假期泡湯，千年道行一朝喪，難怪佢生蝦咁跳。<br> 小妹本護照係97年攞嘅，望一望先知已經過咗10年期，好彩！唔係去到機場都唔知點算。我聽入境處啲朋友講，97年發出嘅特區護照已經陸續屆滿10年有效期，如果想喺復活節旅行，最遲今日或者聽日就要申請，事關入境處自從出咗有生物特徵嘅特區護照之後，發證工作已經全自動化，唔再接受市民外遊簽證快證申請。等我快快手check埋男友本passport先。<br> 逢周一至周四刊出</p></body></html>