<html><header><meta charset="utf-8"><title>金手指：買咗白銀？千祈唔好睇呢篇文 - 孫柏文</title></header><body><h1>金手指：買咗白銀？千祈唔好睇呢篇文 - 孫柏文</h1><p>大家作為《金手指》嘅中堅fan屎，好多都有聽孫柏文呼籲，買咗白銀成為「白銀戰隊成員」。「白銀戰隊」當中，因為買白銀嘅年資唔同，所以有新手novice同老兵veteran嘅分別。如果你已經買咗白銀，又想知道自己係新手定係老兵，我只要問你一個問題，你就會知。<br> 問題就係：「喺紐約商品期貨交易所NYMEX，啲金融商業機構戶口CommercialDealers，對上一次睇好銀價，即係總體上『買升合約』多過『買跌合約』係幾時？」如果你答：「啲金融商業機構戶口，有試過總體上睇好銀價咩？」你就係老兵。如果你答：「金融商業機構戶口係乜？」咁你就係新手。</p><p>莊家買跌多過買升</p><p>大家可能會問：「點解啲白銀戰隊老兵，對金融商業機構戶口做啲乜咁有興趣？」原因係NYMEX，將所有每日喺市場進行買賣嘅戶口，分為三大類。<br> 第一種，就係散戶smallspeculators。<br> 第二種，就係大鱷largespeculators。<br> 第三種，就係金融商業機構commercialdealers，亦即係大莊家戶口。<br> 白銀市場同其他例如銅、黃金、石油市場唔同嘅地方，喺呢廿幾年來，大莊家戶口總體上未試過「買升合約」多過「買跌合約」。即係一路睇淡、造淡白銀。而最大八個莊家，總造淡合約超過全球六個月白銀消耗量。當然如果啲莊家總體上睇淡，淨低嘅散戶同大鱷就睇升。大家可能會再問：「如果啲莊家造淡拋空，不過白銀呢幾年係咁升，佢哋咪輸好多？」理論上係。不過實際上，每一次白銀價升，啲莊家就會不斷拋空，去到高位時就會大大力打壓。銀價就會以極快嘅速度暴跌，啲莊家就會喺低位買番拋空咗嘅白銀。所以每次白銀價升，大家就會見到啲莊家「買跌合約」數量，節節攀升。到銀價暴跌之後，啲莊家「買跌合約」數量亦會大幅萎縮。</p><p>信貸額不足要斬倉</p><p>最弊，啲莊家、散戶、大鱷究竟有幾多「買升」、「買跌」合約嘅報告，唔係即時有。所以往往睇到大波動之後，先至事後孔明。<br> 啲莊家以上嘅如意算盤，一定要有無盡嘅信貸額，先至可以成事。如果冇，佢哋就需要斬倉。高位都要買番拋空咗嘅白銀。大家就會見到銀價升，不過莊家「買跌合約」數量下跌。恭喜各位「白銀戰隊成員」，上個禮拜就出現咗呢個現象。對上一次有呢個現象係幾時？06年初。之後銀價五個月內由9元升到15元。叫你唔好睇呢篇文，現在係咪想瞓身呢？<br> <br> 網誌： http://phatdat.blogspot.com </p></body></html>