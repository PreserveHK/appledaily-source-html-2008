<html><header><meta charset="utf-8"><title>中環在線：福布斯亞企50強　思捷大跌前趕上榜 - 李華華</title></header><body><h1>中環在線：福布斯亞企50強　思捷大跌前趕上榜 - 李華華</h1><p>美國財經雜誌《福布斯》公佈最新一年亞洲企業50強，今年總共有5間香港公司上榜，當中包括呢兩個禮拜慘遭基金洗倉，股價勁瀉近三成，市值蒸發270億嘅思捷（330）。今次已經係思捷連續第4次入《福布斯》亞洲企業50強，雖然一手湊大思捷嘅邢李㷧冇做公司主席兩年，今年1月佢更連非執董都唔撈，但仍然無礙思捷入圍。</p><p>連續四年有份</p><p>據上榜準則，係要亞太區最大嘅上市公司，仲有睇埋佢哋長遠盈利能力同增長潛力，唔少得仲有股價表現等，但由於個榜嘅股價係計算到8月頭，當時思捷嘅股價仲未勁跌，所以冇影響佢入圍。如果《福布斯》個亞洲50強企業榜遲一個月先公佈，思捷分分鐘上唔到榜。不過，思捷主席高漢思上個禮拜話，「集團正面對佢加盟超過10年以嚟，最嚴峻嘅經濟環境，𠵱家好難估未來12個月嘅營運情況。」照咁睇，明年思捷仲上唔上到榜都真係一大疑問。</p><p>國美蘇寧首次入圍</p><p>除咗思捷，馮國經兩兄弟揸fit嘅利豐（494）亦係第4次入選亞洲50強，其他3間入榜嘅香港企業仲有超人李嘉誠嘅長實（001），新加坡上市嘅怡和同埋經營商品貿易嘅來寶集團。<br> 今次打入亞洲50強嘅企業以中國公司佔多，一共有13間，比舊年多6席，當中包括香港人熟悉嘅內地電訊龍頭股中移動（941）、建行（939）、王石嘅萬科地產，鋼鐵股鞍鋼（347）、煤炭股神華能源（1088）等，而經營電器連鎖店、黃光裕嘅國美（493）同張近東嘅蘇寧電器就首次上榜。&#13;</p><p>福布斯亞洲50強企業</p><p>-香港-<br> 長實、思捷、怡和、利豐、來寶集團<br> <br> -中國-<br> 鞍鋼、建行、中移動、神華能源、萬科企業、中信證券、國美電器、格力電器、聯想集團、中石化、蘇寧電器、康師傅、中興通訊</p><p>累四叔輸錢楊惠妍仍做首富</p><p>《福布斯》仲公佈咗亞洲年輕富豪排名榜，榜首嘅係亞洲女首富碧桂園（2007）大股東楊惠妍，雖然碧桂園股價由舊年高位急跌近八成，搞到佢蒸發咗千億身家，仲累「香港股神」李兆基蝕得好慘，但楊惠妍仍以577億銀身家，登上亞洲年輕富豪榜冧巴溫，較排第二位嘅國美電器（493）老闆黃光裕，273億身家，高出超過一倍。</p><p>兩女性入首五位</p><p>黃光裕今次都算出盡風頭，除咗攞到亞洲年輕富豪榜亞軍，佢嘅國美仲打入《福布斯》亞洲企業50強。至於第三位就係賽維LDK太陽能董事長彭小峰，香港人對佢應該唔係咁熟，佢間寶號係生產多晶硅片，家陣身家195億。經營香精生意嘅華寶國際（336）大股東朱林瑤就排第五，身家148億銀。富豪榜頭5位有兩位係女士，證明亞洲女性賺錢能力唔輸畀男士。</p><p>福布斯亞洲年輕富豪榜*</p><p>‧排名：1　年齡：26　富豪：楊惠妍<br> 公司：碧桂園　身家（億元）：577.2<br> <br> ‧排名：2　年齡：39　富豪：黃光裕<br> 公司：國美電器　身家（億元）：273.0<br> <br> ‧排名：3　年齡：33　富豪：彭小峰<br> 公司：賽維LDK太陽能　身家（億元）：195.0<br> <br> ‧排名：5　年齡：38　富豪：朱林瑤<br> 公司：華寶國際　身家（億元）：148.2<br> <br> ‧排名：6　年齡：34　富豪：鮮揚<br> 公司：恒鼎實業　身家（億元）：124.8<br> 註：*上榜中國/香港富豪<br> <br> 電郵：mailto:LiWaWa@AppleDaily.com</p></body></html>