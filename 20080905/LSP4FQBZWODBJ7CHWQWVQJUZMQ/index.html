<html><header><meta charset="utf-8"><title>中環在線：許榮茂賣樓全球搵買家 - 李華華</title></header><body><h1>中環在線：許榮茂賣樓全球搵買家 - 李華華</h1><p>福布斯中國富豪許榮茂旗下嘅世茂房地產（813），早幾年推出上海濱江花園，搵影帝梁朝偉做代言人，哄動一時。噚日大陸《東方早報（上海）》報道，世房拎埋濱江花園最後一幢樓王「世茂5號」出嚟賣。唔知係咪大陸樓市麻麻哋，所以呢個盤將會嚟個全球路演搵買家。</p><p>新盤喺浦東小陸家嘴，共有414個豪華公寓，建築面積由92至315平方米，網上列出咗參考價，每平方米7.5萬銀人仔，預售現場有記者見唔少客戶都係世茂老業主，若然想參觀，先要預約同身份認證先得，唔係點顯得高貴！<br> 之不過就算全球搵買家，但美國次按問題拖累全球經濟，華華提議許榮茂，如果怕影響銷情，不妨再搵梁朝偉出馬，加埋梁太劉嘉玲，夠晒號召力。</p></body></html>