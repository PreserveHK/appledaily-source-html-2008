<html><header><meta charset="utf-8"><title>立法會助選　傍葉劉撐千石<br>李司棋拉票唔投票左右逢源</title></header><body><h1>立法會助選　傍葉劉撐千石<br>李司棋拉票唔投票左右逢源</h1><p>無綫人氣劇集《溏心風暴之家好月圓》收視勢如破竹，《溏心》效應席捲全城，連帶多名立法會候選議員也借劇集東風，爭邀劇中紅人造勢。荷媽李司棋昨日港九兩邊走，先到土瓜灣街市撐劉千石，再去銅鑼灣為葉劉淑儀助選，但猛𢱑人投票的司棋姐原來並未登記做選民。嫲嫲李香琴昨日則到荃灣一間酒樓為周梁淑怡助陣，溏心女將魅力逼人，勁受街坊歡迎，搶盡候選議員風頭。</p><p>無綫播映中的劇集《溏心風暴之家好月圓》，上周平均收視達34點（即約有213萬觀眾收看），沒完沒了的甘家舌戰，勢必令收視繼續攀升，而嗌交嗌到街知巷聞的荷媽李司棋，及前日在劇中狂鬧Sa姨關菊英鬧到暈低入院的嫲嫲李香琴，因近日劇集主線落在二人身上，令她們人氣急升，連立法局候選議員也打她們主意，邀請這對人氣婆媳造勢拉票。<br> 風頭躉司棋姐昨日做了大忙人，港九兩邊走，分別為九龍西的泛民代表劉千石和港島區的保皇黨葉劉淑儀拉票。昨早司棋姐先到土瓜灣街市為劉千石打氣，下午則撲去銅鑼灣百德新街替葉劉淑儀助選，吸引數十名市民圍觀，場面熱鬧，但大部份市民都是為睹荷媽風采，葉劉風頭完全被蓋過，現場見師奶們爭邀司棋姐合照簽名，更有人大聲稱讚說：「荷媽，你好靚呀！」被冧得笑不攏嘴的荷媽即時以爛gag回應說：「我呢啲阿婆嚟㗎！」</p><p>義助朋友<br>「唔覺政見有乜唔同」</p><p>不過搞笑的是司棋姐兩頭騰助選，她本人卻不是選民，她對本報記者說：「自己好可惜唔係選民，原本諗住今年登記，但唔得閒，到得閒嗰陣又截咗止。」劉千石和葉劉淑儀來自不同政治背景，但司棋姐兩邊都撐，她還說：「唔覺政見有乜嘢唔同，劉千石都有返大陸。我對政治冇興趣，朋友叫到幫手咪幫手囉。」<br> 司棋姐在銅鑼灣街頭為葉劉淑儀拉票時，表示二人年前經朋友介紹認識，欣賞葉劉淑儀是勇敢的職業女性。問葉劉淑儀為何邀荷媽助陣？她說：「佢上年都有嚟撐我，識咗好多年啦！」其實葉劉與司棋姐去年7月一同出席香港美髮美容業商會理事會就職典禮時，葉劉甫見當時憑《溏心風暴》大契一角大紅的司棋姐，即嚷着是其fans，至9月葉劉參加立法會港島區補選，即邀司棋姐任助選團。</p><p>茶客雀躍<br>嫲嫲落力逢人握手</p><p>另一方面，嫲嫲李香琴昨早現身荃灣一間酒樓，為新界西選區的自由黨副主席周梁淑怡拉票，令街坊茶客非常雀躍，老中青fans均搶着跟嫲嫲合照，76歲的琴姐還十分落力，向每枱客人拉票及逢人握手，琴姐說：「我識咗周太30幾年，72年喺TVB識嘅，當時佢係TVB高層，係佢搵我做《狂潮》㗎，我好佩服周太，佢亦都好關心人。」其後琴姐在電話中說：「我係選民，呢個星期日（7日）我去完澳門做嘢，會盡量趕返嚟投票，一盡選民嘅責任。」憑《家好月圓》紅爆的琴姐，對劇集迴響大感鼓舞，反應更是出乎她意外，她說：「原本諗住客串，離開TVB成18年，返嚟再拍有咁好收視同口碑都好開心。」<br> 周梁淑怡對嫲嫲駕到為她積極打氣表示感激，她說：「好感動呀！因為琴姐年紀大，周圍行嚟行去，逐圍逐圍行，都唔想佢太辛苦。」<br> 採訪：丁寧<br> 攝影：黃文成</p><p>娛樂資料庫：藝人踩過界從政</p><p>李司棋昨日先後為劉千石和葉劉淑儀落區拉票，周梁淑怡也請來李香琴幫手，其實藝人參與政治的例子不少。<br> <br> 方國珊：曾在電視劇中演哪吒的方國珊，現為西貢區委任區議員，於今年香港立法會選舉中，以自由黨成員身份出戰新界東選區。<br> <br> 汪明荃：曾任港區人大代表，現為全國政協委員。<br> <br> 劉丹：曾是西貢區委任區議員、自由黨新界東支部成員，00年參選新界東立法會選舉，最後落敗。<br> <br> 劉志榮：生前曾任油尖旺區議會議員、民建聯九龍西支部副主席、廣西壯族自治區政協委員。<br> <br> 資料來源：《蘋果》資料室</p><p>搶先爆：荷媽重奪Jo飽家好月圓</p><p>令李司棋再次人氣急升的《溏心風暴之家好月圓》，還有10多集便結局，劇情高潮迭起，身為甘家一家之主的Jo飽（夏雨飾），在大結局中將與荷媽（李司棋飾）破鏡重圓，與一班子女大團圓結局，齊齊整整為Jo飽賀壽，名副其實家好月圓。<br> 至於陰險的紅姨（米雪飾）害人終害己，雖然出陰招與Jo飽打官司奪得餅店的八成股份，並交給自己與前夫所生的女兒于素心（鍾嘉欣飾），但素心不值母親所為，取得家產後通通還給Jo飽。而為了利益不惜害死嫲嫲佘君麗（李香琴飾）的紅姨終被收監，出獄後獨自落寞離港。<br> Sa姨（關菊英飾）發現自己是「攞女」後，大受打擊，並悄然離開，後來醒覺自己過往做錯，主動向荷媽認錯，獲得養父一家人原諒。而甘家幾名子女，阿卡（陳豪飾）和沒有血緣關係的妹妹阿月（楊怡飾）有情人終成眷屬；管家仔（林峯飾）與于素心的一段情卻未能開花結果，素心跟隨凌至信（黃宗澤飾）到山區幫助有需要的人。</p><p>大結局筵開50圍</p><p>由李司棋、夏雨、關菊英和米雪等主演的劇集《溏心風暴之家好月圓》，將於本月20日星期六晚播出第38集，21日晚則一連播映第39集和40集大結局。<br> 跟去年《溏心風暴》大結局的安排一樣，無綫為隆重其事，特別於21日晚假荃灣愉景新城設宴50圍，安排劇中演員包括李司棋、關菊英、夏雨、米雪、陳豪、林峯、陳法拉和鍾嘉欣等，與觀眾一起食晚飯和欣賞大結局，較去年《溏》劇結局晚宴還多出10圍，只要觀眾答中每晚的匯應通遊戲，便有機會獲得兩張飯局入場券。<br> 此外，《家好月圓》晚宴的菜式由聯邦酒樓負責，無綫並會在結局播映前播放一個長約半小時的特備節目。</p></body></html>