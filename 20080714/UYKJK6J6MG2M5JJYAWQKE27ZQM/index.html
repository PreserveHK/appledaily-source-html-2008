<html><header><meta charset="utf-8"><title>Wagon送跑車Kit扮惡</title></header><body><h1>Wagon送跑車Kit扮惡</h1><p>我敢肯定，揸得Wagon旅行車嘅朋友大都係愛型一族，所以好多時都會幫座駕進行大改裝，實行惡Look示人。不過，若你揀嘅係SubaruLegacy2.0Wagon咁就真係慳番！因為代理剛啱幫佢推出Spec-B進化版，換裝上GTB專用頭泵把、霧燈面罩同鬼面罩等總值超過1萬元嘅配備，但你一毫子都唔使畀之餘仲要售價不變！你話幾盞？<br><br>記者：鄭達基<br>攝影：楊錦文<br>模特兒：Annie（TheGroup）</p><p>已改裝慳錢慳工夫</p><p>原有Legacy2.0Wagon嘅車身線條修長有跑味，可惜車頭設計傾向斯文，睇落始終感覺唔係太夾，兼且迎合唔到嗰班咩都要型嘅Fans。<br> 或者代理都明白大家嘅「訴求」，所以日前特別推出Spec-B進化版，改動嘅地方主要針對車頭部份，當中嘅改裝地方包括換裝GTB專用頭泵把、GTB專用兩則霧燈面罩、跑車化網狀鬼面罩，同埋前輪左右輪拱泥擋等等，連人工計總值$10,136，家陣一毫子都唔使你畀，用番原來$219,000嘅車價就可連車連Kit據為己有，慳時間慳錢之餘又可以令到部車個Look變惡，係咪好吸引呢？</p><p>內櫳豪大天窗爽</p><p>代理除為Spec-B進化版加裝過萬跑車配件，內櫳依舊保有豪華舒服。前後兩排座椅都以富承托力嘅設計，尤其係前座，就算揸車嗰位似我一樣咁肥到有接近40吋腰，坐落去都覺得好舒服。仲有就係車頂有個超大天窗，再用可播放MP3檔案嘅原廠6碟CD音響，聽吓自己心愛嘅樂曲，喺郊外坐喺後座Hea吓都不知幾爽。不過有讚必有彈，雖則廠方為新車安排咗一台能輸出150匹馬力嘅2.0公升引擎，兼屬低耗油同輸出更線性嘅自然吸氣設計，但點解作配搭嘅波箱仲係4前速款式，就算係Sportshift半自動設計，而唔改用呢個年代好Hit嘅5前速款式呢？真係百思不得其解！</p><p>SubaruLegacy2.0WagonSpec-B進化版規格</p><p>引擎：1,994c.c.水平對向四汽缸DOHC<br> 馬力：150ps/6,000rpm<br> 扭力：20.0kgm/3,200rpm<br> 傳動：4前速Sportshift半自動波，四驅<br> 查詢：MotorImage（25112727）</p></body></html>