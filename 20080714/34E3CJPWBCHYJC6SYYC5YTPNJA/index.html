<html><header><meta charset="utf-8"><title>半部　D-SLR</title></header><body><h1>半部　D-SLR</h1><p>RICOH呢期DC仔紅爆！潮人、明星如陳奕迅人手一部SnapShot，攝影師當佢後備袋口機；RICOH都好明Keep住個勢嘅道理，新推Caplio系列最新GX200，24mm繼續Wide、機頂熱靴加煙斗繼續經典，不過今次最令人震驚是加入1,210萬像素RAW五連拍，同RAW包圍式曝光，以往單鏡機專玩，𠵱家連機仔都做到，話佢變態到頂得上半部D-SLR，唔過份！<br><br>記者：朱崇德<br>攝影：譚盈傑</p><p>Body無變咁慳家？</p><p>第一嘢到手，同舊版GX100機身99%相似，機身尺寸、厚度無變，一樣係咁墜手，相信鋁鎂合金機身亦沿用無變，據知連配件都相互對應，對舊玩家嚟講，大可慳番筆配件置裝費。</p><p>24mm玩靚Wide</p><p>RICOH數碼機仔Hit起，與其話佢玩經典懷舊，不如話佢多咗一份人味；不過玩過GX200後多咗一個原因，係好Pro，1,210萬像素、24-72mm光學變焦，行啲講句，有大機嘅成像能力，鏡靚又Wide得嚟，焦距夠實用，加上佢使用上最新SmoothImagingEngineIII影像處理器，相片成像顏色誇張又夠標，不過邊位鬆散老問題，仍然係老樣子，但以機仔嚟講，係收貨有餘。</p><p>玩大機包圍曝光</p><p>講到筆者最心動，都係佢個1,210萬像素RAW模式；強如D-SLR可以玩五連拍，以SDHC作測試，5、6秒就Save好晒，處理能力相當強，而且RAW仲可以作3連拍包圍式曝光，以往係大機功能，估唔到𠵱家GX200都做到，可以±0.3、±0.5作選擇；老實講句，玩得RAW基本±3至5級都唔成問題，但此功能亦能套用於JPEG相片之上，感覺用起上嚟實際啲。</p><p>Snap試相</p><p>Profile</p><p>感光元件：1,210萬像素CCD<br> 鏡頭：3×光學變焦（24-72mm）<br> 顯示屏：2.7"（46萬像素）<br> ISO：64-1,600<br> 記憶體：SD、SDHC（內置54MB）<br> 電源：DB-60鋰電池<br> 尺寸：111.6×58×25mm<br> 重量：280g<br> 查詢：麗確攝影器材（22925111）</p></body></html>