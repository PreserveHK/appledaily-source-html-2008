<html><header><meta charset="utf-8"><title>中環在線<br>長和系、電盈撞日派成績　小小超搶老竇風頭 - 李華華</title></header><body><h1>中環在線<br>長和系、電盈撞日派成績　小小超搶老竇風頭 - 李華華</h1><p>開講有話無寃不成父子，好似超人同埋細仔李察咁，成日俾人好有火花嘅感覺，淨係睇佢兩仔爺揸旗嘅檔口：長實（001）、和黃（013）、電盈（008），周不時搞event都會撞日，爭記者爭見報爭版面就知。<br> 嚟緊公佈中期業績，長和系一早話咗今個月21號，噚日電盈又揀同一日，咁撞日梗會有好多理由，華華即管幫佢哋解吓畫，根據通勝所寫，嗰日（農曆7月21日）都算吉日，宜開市、會友之類。<br> 咁兩仔爺鬥搶鏡，邊一個會精采啲？well，要勞動8號主席二少李察現身，機會唔係時時有，好似5月份嘅股東周年大會、派成績表同埋招呼分析員呢啲粗重工夫，通常都係留畀董事總經理艾維朗做，所以21號當日見到李察機會好微，相信只會聽到艾維朗回帶又回帶咁講8號仔4網合一有幾堅，記招精采度或娛樂性，華華敢講係「零」！</p><p>瑞信降長實目標價</p><p>至於超人相信會貫徹自己嘅習慣，趁派成績表嗰陣發表重要講話，或者趁機訓示個別傳媒。唔知會唔會好似前排AGM咁有火。照華華估，呢次可能會有行家問佢點睇官商勾結呢個hit爆話題，超人如果唔玩封嘴，精采度係10級！<br> Bytheway，券商已經開始出研究報告幫大細李生助興。瑞信噚日將長實目標價由142蚊調低到138蚊，仲預期長實上半年因為冇特殊收益，收入會大幅倒退。大摩上星期就撐8號仔係佢哋嘅電訊股首選，仲將8號仔評級調高到「增持」。首回合，二少領先。</p><p>李氏父子打對台</p><p>‧日期：2008/08/21　事項：電盈及盈大地產中期業績vs長和系中期業績<br> ‧日期：2006/11/19　事項：電盈運動會vs長和系同樂日<br> ‧日期：2003/03/20　事項：電盈全年業績vs長和系全年業績<br> ‧日期：2002/05/23　事項：電盈股東會vs長和系股東會<br> <br> 電郵：mailto:LiWaWa@AppleDaily.com</p></body></html>