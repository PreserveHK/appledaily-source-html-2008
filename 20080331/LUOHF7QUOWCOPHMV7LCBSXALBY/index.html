<html><header><meta charset="utf-8"><title>試無忌憚：立即變黑得</title></header><body><h1>試無忌憚：立即變黑得</h1><p>由細俾曾江催眠到大：「染髮？學我啦……逐漸變黑又得……」做街訪，十個金毛啡毛紅毛九個都試過自己染髮，問佢哋買乜牌子染髮霜，不外乎呢類答案：「亂買。」「是但揀。」「視乎邊隻包裝靚。」邊隻染髮霜最Work？今日同你幫吓眼。<br><br>記者：梁雅焜<br>攝影：梁細權、林栢鈞<br>模特兒：Pinpi@Manzusaka<br>Model（HK）Incorporation<br>鳴謝：潮人首選</p><p>髮型師教路</p><p>染髮唔同買衫，買錯衫可以唔着，染錯髮無得剃光頭，髮型師Amy話：「好嘅染髮霜顏色純粹，黑就黑，染完唔會有其他雜色，滑不溜手有光澤先為之好。仲有呀，染髮霜遇熱越高，染出嚟嘅顏色就越淺，頭頂溫度最高，所以應該先染髮尾後染頭頂，好多人DIY染髮都唔知呢點，搞到頭頂零舍淺色。」今日測試八隻黑色染髮霜，有大牌子，有包裝插圖唔知點解似成人漫畫封面嘅雜嘜牌，目標係把頭髮染成純黑，八隻染髮霜中，L'Oreal和威娜標明需時30和40分鐘，其他牌子只需15分鐘，論時間先輸一局。好嘞，又睇吓邊隻牌子可以將金髮變到最黑最有光澤？</p><p>美源髮采黑髮霜$39.9
</p><p>Amy：「染完好夠黑，黑得好自然，八隻染髮霜中，呢隻第二最出到黑色，論光澤度，係八隻之首。」（a）</p><p>GATSBY髮色復原染色劑$39.9
</p><p>Amy：「黑得最靚最純粹，燈光下淨係見到黑色，唔會夾雜其他顏色，黑得好天然，論光澤度，八隻染髮霜中排第二。」（a）</p><p>露華濃快速護髮染髮霜$48
</p><p>Amy：「效果都算唔錯，不過黑得嚟有少少雜色。」（a）</p><p>快染牌護髮髮彩$50
</p><p>估唔到包裝Design咁騎呢，效果居然唔錯，都算出到黑色，但夾雜住少少紅色。（b）</p><p>強力柳屋染髮膏$65
</p><p>黑中明顯帶紅，隻紅色仲要OK刺眼，Sorry，唔多合格喎。（b）</p><p>威娜怡彩染髮霜$49.9
</p><p>又係黑中帶紅，唔使喺燈光下都睇到條條紅色頭髮，我覺得唔係咁Work囉。（a）</p><p>倍采盈護髮染髮霜$54.9
</p><p>呢次仲大鑊，黑中帶啡，證明唔上色，唔多合格喎老友。（a）</p><p>L'Oreal粉瑩3D染髮劑$49.9
</p><p>啡成咁，已經跟足盒上指示染足指定時間咯喎，都係唔上色，又係唔多掂喎。（a）</p><p>街訪：揀乜牌子</p><p>a.萬寧<br> （深水埗欽州街西九龍中心5樓501B/23878262）　<br> <br> b.健豐中西藥房有限公司<br> （北角英皇道560號健威商場U40號舖/25169606）</p></body></html>