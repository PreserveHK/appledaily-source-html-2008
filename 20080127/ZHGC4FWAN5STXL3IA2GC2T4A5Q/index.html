<html><header><meta charset="utf-8"><title>敏妮Talk：上網短炒大價股 - 溫敏妮</title></header><body><h1>敏妮Talk：上網短炒大價股 - 溫敏妮</h1><p>上個禮拜，股市風起雲湧，光頭仔星期二中午收市前撈底買滙豐（005），諗住第二日晨早放，點知佢返到公司好㷫咁同敏妮講：「我要換咗個經紀，早知喺銀行網上炒好過。」原因係佢短炒大價股滙豐，經紀漏盤兼佣金揦脷。敏妮覺得，短炒一係細價股，一係用網上炒。</p><p>經紀漏盤輸時機</p><p>話說星期三未開市光頭仔同經紀講，幫佢掛114蚊沽，但由於叫價同市價相距太遠，所以未能即時掛牌。直至開市後一陣，滙豐果然升穿114蚊，但冇幾耐就跌番落去，光頭仔以為已經沽出，點知打電話畀經紀先知，經紀漏咗幫佢掛盤。<br> 見滙豐個勢不斷向下，光頭仔即沽，點知晏晝返嚟，滙豐又升過。隔兩日，光頭仔收到張股票行結算單仲㷫，「短炒諗住賺幾千蚊，家陣賺少咗已經㷫，點知佢收我幾百蚊佣金。你諗吓，就以112蚊一股滙豐計，買一股來回佣金要五毫六，加埋交易徵費，即係要升6格先可以平手。」&#13;</p><p>自動掛盤冇失拖</p><p>一般投資者大價股買嘅數量唔會多，加上股價基數大，好難話一下子掃十幾格，望升1、2蚊，分分鐘賺埋僅僅夠畀經紀。相反細價股，股價基數細，掃十零格好容易。<br> 其實，短炒大價股，自己又唔可以睇到實，可以考慮棄用經紀，自己喺網上炒。家陣網上炒股嘅安全性已經大大提高，另外，即使你掛個價同市價相距好遠，電腦會接受你輸入個價，到實際上可以掛盤時，電腦會自動幫你掛盤。最重要係網上炒股較經濟，好似信誠同大福咁網上炒股佣金係0.15%，號稱全城最低嘅耀才0.068%。<br> <br>  http://wanmanli.com/blogs/ </p></body></html>