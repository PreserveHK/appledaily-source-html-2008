<html><header><meta charset="utf-8"><title>自認啷厲　拍檔聞風喪膽<br>野蠻人誌--阿姐嫌棄許紹雄：咁醜</title></header><body><h1>自認啷厲　拍檔聞風喪膽<br>野蠻人誌--阿姐嫌棄許紹雄：咁醜</h1><p>-最終回-<br>能幹霸道、高傲自信、固執、要求高──世上似乎沒一個人比汪明荃更適合做野蠻奶奶，因為，現實中的她，正是這麼的一個人。縱橫電視圈數十年，能在劇中跟她談情說愛的，盡是俊朗小生，今次在《野蠻奶奶大戰戈師奶》換上實力派的許紹雄做歡喜寃家，阿姐笑指對方升了級做靚仔之餘，更謂：「我冇拍過咁醜嘅醜男。」野蠻奶奶真我性情盡流露。　撰文：戴彩煥</p><p>古裝劇《我的野蠻奶奶》大收，無綫再斬四両開拍時裝版《野蠻奶奶大戰戈師奶》，60歲的汪明荃繼續做其野蠻奶奶，雖然稍稍收斂了之前誇張的演繹，但依然霸氣十足，與其說阿姐扮演O姐，倒不如說她只是做番自己。</p><p>認同性格很相似</p><p>日前接受訪問的阿姐，在談到她跟O姐性格十分相似時，阿姐亦表認同：「O姐呢個角色同我都幾似，有時對住朋友，我都幾『啷厲』㗎。」不只朋友，很多時幕前幕後一聽到「汪明荃」這三個字便聞風喪膽，就連平時嘻嘻哈哈的許紹雄，也被傳跟阿姐鬥戲鬥到出真火。<br> 阿姐肯認野蠻，卻不認跟許紹雄不和：「一分一毫都冇，我哋合作得好好，相處冇問題，啲人鍾意炒作！如果不和，我都唔會叫埋佢去我屋企開大食會啦。」<br> 劇中阿姐與許紹雄由寃家變成互相傾慕，但過往跟阿姐談情說愛的，不是小生級數便是英俊猛男，現在換上許紹雄，「滋味」如何？阿姐笑說：「我同Benz（許紹雄）有小小感情線，互相關心，但劇情冇明確交代，我同佢講：『你今次升級做靚仔黨。』我冇拍過咁醜嘅醜男，但呢個係喜劇，佢亦有溫柔一面，個樣唔係靚，但心哋好好。」愛內在美多於外在美，現實中的阿姐又何嘗不是！</p><p>讚滕麗名有進步</p><p>以前很多小生也很抗拒跟阿姐合作，美其名是覺得阿姐要求太高，但難聽講句，是嫌她煩。<br> 阿姐說：「要求高係應該，唔通求其都得咩，我又唔係淨係想我一個人好，我都係想大家好啫。」那管他人對拍檔嫌三嫌四，阿姐說她任何對手也無任歡迎，絕不一定要靚仔小生，然後不忘大讚自己一句：「我係百搭嘅。」<br> 今次《野蠻奶奶》，雖然除阿姐、黃宗澤和胡杏兒三位主角外，幾乎人面全非，但阿姐覺得今次整體上合作十分愉快，大讚乖仔黃宗澤演技有進步、夠自然之餘，更對飾演她下屬CoCo的滕麗名表現大為欣賞。<br> 阿姐：「劇中佢係copycat，好崇拜我，好鍾意模仿我，拍之前，我叫佢留意吓我有啲乜嘢小動作可以模仿，因為我自己都唔為意自己有乜小動作，結果佢學我戚眉，我覺得佢好用心。」<br> 高清廣播，換來的只是對演員真面目的指指點點，《野蠻奶奶》被列為首部高清劇，一個星期見足阿姐五晚，難免首當其衝被評頭品足。早前有雜誌圖文並茂彈阿姐牙齒參差不齊，阿姐滿不在乎的表示沒所謂：「我啲牙天生係唔好，唔係因為高清先至覺，以前做戲斯斯文文，冇咁誇張，唔使擘到個口咁大，所以唔係咁覺。好耐之前我都有諗過箍牙，但我怕痛，我啲牙肉係好差，半年就要洗一次。我一生最遺憾係冇箍到牙，我最怕整牙，去洗牙都要打止痛針，好誇張，啲牙肉一掂落去就好敏感，即刻流血，所以我整唔到牙，因為好怕痛。」</p><p>為生活永不言休</p><p>一年365日，身兼多職的阿姐幾乎忙足365日，提到退休問題？阿姐耍手擰頭：「我真係好鍾意做嘢，拍劇收入係應付每個月基本開支，我冇正式搵過大錢，拍劇起碼有份人工，我有秘書、有菲傭，每個月好多開支，我都要有個基本收入去支付呢啲開支，我TVB人工就係支付呢啲嘢，我平時買咁多衫，你估我開銀行咩！」<br> 雖說拍劇收入可以應付每月開支，但今次拍《野蠻奶奶》，為應付衣着品味極高的時裝雜誌主編角色，阿姐倒貼了幾十萬添置私伙時裝首飾，蝕到入肉。<br> 阿姐說：「TVB雖然有提供衫畀我，但唔夠用，佢哋有佢哋嘅policy，冇辦法，我要做好個角色，自己都想效果好，有時同TVB冇得計，惟有喺登台或者其他地方搵番。」劇集反應好，自然帶挈阿姐登台搵銀，來回幾轉，已可歸本，加上私伙衫可留為己用，分分鐘除笨有精。<br> 攝影：林德雄<br> 服裝提供：SalvatoreFerragamo<br> 場地提供：Spasso@TST</p><p>飯後散步養生良方</p><p>一個女人如果到60歲仍能保養得如汪明荃一樣，應該是一件令人極之羨慕的事。談養生之道，阿姐謙稱「冇乜心得」，她只是食得比較清淡，但偶爾也會給自己放縱一下。阿姐說：「通常食完飯之後，我都會行路行半個鐘，喺屋企兜嚟兜去，呢樣係修哥（胡楓）教我嘅。有時工作辛苦得滯，我會熄咗電話，尤其喺食飯嗰陣，唔使比啲電話煩住，可以食餐安樂飯，呢個都係一個幾好嘅減壓方法。」</p><p>培養時裝觸覺</p><p>談穿衣之道，阿姐說是從金錢和經驗中學習：「以前一興啲乜嘢衫，我就去買，買買埋埋一大堆，唔理自己係咪適合，結果撞過好多次板，嘥咗好多錢，但撞板撞得多、買衫買得多、着衫着得多，令我學習到點去打扮，呢啲時裝觸覺係儲番嚟。好似今日我借咗髮型屋哥哥頂帽嚟襯件斗篷，效果幾好，呢啲咪係sense囉。」</p><p>搶先爆：拳館會面慘被擊倒</p><p>今晚一連推出兩集《野蠻奶奶大戰戈師奶》結局篇，劇情講述芷喬（楊秀惠飾）因戈德（黃宗澤飾）拒絕復合而游說Mark（王浩信飾）賣掉《Elva》。CoCo（滕麗名飾）到拳館與芷喬會面洽談，竟被芷喬擊倒地上流鼻血。其後《Elva》被控未得授權刊登未播映的電影戲服，CoCo因被誤會與事件有關。<br> 麗敏（胡杏兒飾）為《Elva》錯失獨力承擔責任，正準備辭職之際，O姐（汪明荃飾）突然與CoCo現身宣佈收購《Elva》，並當場踢爆芷喬惡行，大快人心。後來戈德在廣西遇上意外，麗敏前往找戈德，二人最終能夠相聚，並跟CC及CoCo一樣有情人終成眷屬。</p></body></html>