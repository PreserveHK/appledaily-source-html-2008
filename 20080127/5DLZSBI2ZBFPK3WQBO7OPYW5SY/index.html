<html><header><meta charset="utf-8"><title>隔牆有耳：馮檢基獲封黨外票王 - 李八方</title></header><body><h1>隔牆有耳：馮檢基獲封黨外票王 - 李八方</h1><p>新一屆港區人大代表選舉中，除咗中指黃意外墮馬外，其他賽果都係預計之內，36位正印人大連同4位候補人大，統統都係中央40人名單上嘅候選人，泛民主派同其他騎呢候選人一如所料，全部敗北。<br> 當選嘅人大自然好開心，但原來輸咗嘅都未必喊苦喊忽。好似馮檢基KK咁，縱然40名不入，但佢仍然好開心喎，事關佢係40人名單以外，最高票數嗰一位。佢噚日出席城市論壇時就笑笑口咁話，黨內啲兄弟揶揄佢係「黨外第一」，暗示佢係共產黨名單外得票最多，有成266票，換言之喺泛民百零票以外，贏得唔少其他派系嘅兄弟支持，所以就算係「知其不可為而為之」，KK都話自己唔算係「儍儍哋」，睇嚟佢好滿意今次賽果喎。</p><p>人大冷對爛尾樓</p><p>呢位「黨外第一」噚日仲因為大陸爛尾樓事件動氣，佢話曾經搵過人大代表傾爛尾樓事件，點知有成十幾個人大都sayno，只有三個人肯騷佢。KK勁插人大代表唔可以匿埋喺一二邊就算，唔幫市民解決問題。唔知佢他日一旦打破「黨外第一」宿命成功入局，係咪想做爛尾樓業主嘅代言先鋒呢？</p></body></html>