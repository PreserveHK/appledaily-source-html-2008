<html><header><meta charset="utf-8"><title>BuyMeASunday：香港（最好）冇 - 黃偉文</title></header><body><h1>BuyMeASunday：香港（最好）冇 - 黃偉文</h1><p>讀梁文道先生一篇有趣的文章，關於火車餐卡比飛機頭等艙……怎樣說呢，他沒有確切地下一個形容詞，對不起，低手的轉述者如我，只能用笨拙的字彙來捕捉作者的意思，我會說「浪漫」吧。因為FirstClass飛行者頂多只能在空中籠屋的有限空間中吃喝，東方快車的乘客至少能從自己的廂座走向餐卡，頂多幾十步路，卻有一種平時來回自宅與餐館的錯覺，一往一返，到底有個儀式，平板的事情忽然就變得豐富了，或者又用我那個不夠想像力的講法，變得「浪漫」了。</p><p>然後我想，網上訂貨、目錄郵購、上門推銷與電視售物頻道這麼「方便」，之所以多年來一直不能取代「原始」的逛街shopping，大概就是少了這點「要去」的樂趣。<br> 「要去」雖然勞動肉身，但麻煩費事才顯得收穫的矜貴。<br> 中學時代聽英國細碟榜，有個歌名好得自此深深釘在腦袋裏，大概是onehitonewonder的，主唱者姓甚名誰卻教我忘得一亁二淨（註一），那首歌，叫做《MyFavouriteWasteofTime》。<br> MyFavouriteWasteofTime，你當然猜得到是甚麼。<br> （註一：謝謝Google，要找當然找得出是OwenPaul）</p><p>由「香港乜都冇」到「香港乜都有」</p><p>人不要立亂許願，萬一願望成真了你有時真係唔知點算。<br> 唔知係你定我定邊一個，一定有人在MOSBurger、ABathingApe、MartinMargiela、Balenciaga、H&amp;M、MariaLouisa或者HarveyNichols的店舖裏許過願：「如果香港有就好啦！」𠵱家問你點收科？不偶然去進貢一下又好像辜負了神的從善如流，幫襯了你又怕有另一位香港人與你撞包撞衫撞品味，而且最慘的是，如果你和我一樣出埠旅遊的主要目的不是睇名勝而是散銀紙，你也一定會和我一樣嫌「咁下次去東京倫敦巴黎仲有乜嘢可以做？仲有乜街可以行？間間香港都有分店咯」。<br> 所以我近年改了口風，以下幾間求神拜佛千萬不要開到嚟香港，唔該留番少少嘢畀我以後出國旅行時做吖！<br> 1.AmericanApparel──有人要搞記住叫我夾錢，一百幾十從不過千的基本款式，你想得出的basic嘢，每隻起碼有廿種色，地球上已經有30個城市有專門店，下一間其實最想長駐香港，只怕娶了老婆就唔馨香，放埋一二邊漚，出街又發現全世界最正嗰件已經俾自己媾咗，甚麼都有卻一無所有。可能真的寧願散落天涯，一年一度出遊瘋狂溫存好過。<br> 2.TopShop──H&amp;M抵港仍然價廉物潮，ZARA仍然抄得神似，但你的蜜月期完了未？還承不承受得到再重複一個由濃轉淡，始亂終棄的循環？<br> 3.HauteCouture──歷時成年來回巴黎三次試身雖然煩，但移磡就船將師傅工藝材料工場設計師統統搬來香港，到時你又嫌它太隨和不夠寸，即使訂製成衣效果一樣，你就是會嫌它失去「高級」感了吧，你估同班friend話「我為咗佢飛咗去巴黎3次」威啲有故事講啲？定係「唓，嗰日巴黎飛咗十幾個師傅嚟我屋企搞咗成個下晝」比較似原汁原味的oldstyle童話故事？<br> 4.TheConranShop──全世界我最喜愛的家品店，童話還是留在童話國吧，一旦帶入凡間，怕會失真，與港式例有窗台的住宅單位唔夾事小，唔夠地方躉咁大張梳化，或者夠大擺但升降機門入唔到，要拖條繩吊上27樓，仲要拆窗先入到你間屋，信我，保證你會後悔，要四圍求啲friend有冇人屋企放得落送咗畀佢。</p><p>5.TheCheesecakeFactory──你知道，有時啲嘢好食，係因為你山長水遠去食到，你早已tune了個好吃掣才拿刀叉，才由心裏覺得它好食。<br> 6.Abercrombie&amp;Fitch──沒有長途跋涉的過程，加上美麗的旅行回憶作調味，你真係覺得A&amp;F啲嘢靚成咁咩？<br> 數落去的話呢張報紙成份C叠恐怕都未講得完，就此打住。<br> 以前在另一本雜誌寫過自己對「香港冇」的衣服特別有好感，現在倒贊成「香港（最好）冇」，「要去」才找到。尤其是時裝，請自問你買埋咁多名牌時裝其實着咗去邊？其實咪又係着番去啲時裝店買衫才有機會着一着，雖然好像有點點悲哀，但如果人人不去boutique買嘢，難道着住條三萬元的Lanvin晚裝裙裙在家對住部desktop狂入信用卡資料咩？</p><p>「要去」的樂趣</p><p>聽起來好像很煩，但「要去」確是樂趣，甚是有可能是探險最好的部份，「不勞而獲」當揮春貼，說說笑而已，有智慧的人不會認真。<br> 為甚麼要日捱夜捱買間五千萬豪宅而不甘於起居飲食都濃縮於一百呎內的板間房？只不過為了走動走動，開飯要行去飯枱或者飯廳，說穿了，還不是「要去」才有樂趣。<br> 20年前你山長水遠去歐洲搵agnesb.，香港開了你就轉買H&amp;M，到H&amp;M登陸本城，你又冇咁想幫襯了，一來當然因為你份人犯賤，二來「要去」才有患得患失的尋寶感，「要去」才有苦盡甘來的收穫感，「要去」才有整色整水的儀式感。不單只「要去」，而且最好遠遠地，太近你還嫌不夠過癮，證明不到你的苦心，顯示不出經驗的難得呢。<br> 所以講你也不信，上星期去巴黎採訪FashionWeek，我最miss最想行的舖頭，竟然是甚至非法國原產的AmericanApparel呢！除了它，甚麼我在香港都買得到呀。</p><p>本周八卦
</p><p>在香港有或即將會有新店的還有Luella,JohnRichmond,Neighorhood（我估好快仲有OriginalFake㖭）。<br> 套用一句達明歌詞：「你還要去嗎？」</p></body></html>