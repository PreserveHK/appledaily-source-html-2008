<html><header><meta charset="utf-8"><title>消費blog：退八達通新卡扣$7</title></header><body><h1>消費blog：退八達通新卡扣$7</h1><p>地鐵同九鐵合併咗之後，唔少路線都有酌量咁減吓價，算係換嚟部份市民嘅掌聲。但係小妹就覺得，如果港鐵取消埋一啲鮮為人知嘅收費，就會更加得到大眾歡心。<br> 事緣小妹早排搭港鐵，搵嚟搵去都搵唔到張八達通卡，估計都係太過專心行街shopping，跌咗張卡。張卡仲有幾十蚊，跌咗都冇辦法，惟有去買番張新卡，唔通要次次買飛過閘咁麻煩咩。<br> 點知幾日之後，小妹喺個手袋搵番張舊卡。原來係自己大頭蝦，將舊卡放埋一邊，咪即時攞張新卡去港鐵報銷囉！港鐵嘅票務員退番啲按金同餘額畀我，小妹發現好似找少咗錢，咪返轉頭問清楚票務員。佢先至解釋話，乘客退回一張用唔夠三個月嘅八達通卡，係要扣7蚊手續費。<br> 無端端被人扣錢好唔抵，小妹咪即時話唔退住，等夠期先至退。小妹之後搵港鐵啲公關大姐問吓，佢證實退八達通新卡會收手續費，但按程序，職員退卡嗰陣，會首先講畀乘客知。吓！冇噃，真係口同鼻拗。奉勸各位退新卡要留神，咪被人扣咗錢都唔知。<br> 逢周一至周四刊出</p></body></html>