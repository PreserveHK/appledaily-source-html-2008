<html><header><meta charset="utf-8"><title>AIG之痛 - 左丁山</title></header><body><h1>AIG之痛 - 左丁山</h1><p>財務Ｍ以前在美國國際集團工作，現在仍然揸住公司（AIG）股票，但睇住AIG股票由二○○五年二月嘅高位七十二美元跌至五字頭，跌至四字頭，再跌到星期二嘅三十八個零美元，真係又嬲又無奈。點解唔止蝕呀？財務Ｍ提出兩大理由，（一）AIG係一間好好公司（佢用過去式was），在亞洲尤其稱雄，正當人人都走嚟亞洲投資之際，AIG在亞洲有近八十年歷史，有乜理由冇前景；（二）佢仍然對AIG有感情，懷念Greenberg時代。<br> AIG剛於星期二宣佈集資二百億美元以充實資本嚟填補撇賬損失，集資數目之大令市場驚奇，深恐AIG之撥備仍然陸續有來，於是AIG股票遭受巨大沽售壓力。財務Ｍ話：「自己不敢相信AIG竟然會投資咁多錢落一啲風險甚高嘅債券度（按：信貸賴債掉期，按揭債券等）。想當年，自己與同事在香港每次有『新橋』，做投資或貸款，請紐約批核時，十次有九次半會被駁回，每一次嘅理由都係「怕有不可預到風險。嗰陣時由Greenberg做主席時代，AIG係一間極度riskaverse（畏懼風險）嘅公司，點解呢三年AIG要為投資撥備咁多百億美元㗎？」<br> 唔明就唔明，香港AIG素來表現良好，作風保守，點會亂咁嚟吖，但紐約總部由三年前上台嘅MartinSullivan負責，大概要表演一下，以示同老主席Greenberg一刀兩斷，於是搞出個大頭佛。AIG今年第一季虧損七十八億美元，撇賬額高達一百五十二億美元，大到嚇死人。因為咁，喺五月十四日嘅股東大會之中，好多小股東都懷念Greenberg在任之時嘅舊日子。<br> 老主席今年八十三歲，做主席做咗三十八年，喺二○○五年受紐約檢察長斯皮策（EliotSpitzer，後成為州長，今年因召妓事件辭職）調查，遭指控做假數，虛報利潤，被迫辭職。主席離職後，AIG告佢做假數，老主席就告番轉頭，一於打官司到底。現在有證據顯示，斯皮策與AIG係錯嘅，老主席有機會贏得官司。諷刺嘅係斯皮策以人民英雄自居，口口聲聲話保護小股東，保護投資者，揭露AIG「黑幕」，點知現時害死小股東嘅，正是斯皮策趕走Greenberg。</p></body></html>