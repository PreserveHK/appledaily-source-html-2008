<html><header><meta charset="utf-8"><title>高科技餡懷舊Look</title></header><body><h1>高科技餡懷舊Look</h1><p>夏天開羊真係舒服好多，唔使受胯下引擎又震又滾，感覺有如煎雙蛋之苦！意大利Vespa鐵殼羊縱橫羊界50幾年，夠晒經典，呢兩架GTS250ie、LX150，外形保留懷舊鐵殼，不過就滲入高科技電子零件，一扭即去仲有電子燃油噴注供油系統幫你慳油，啱晒貪方便又愛懷舊羊嘅人。<br><br>撰文：嘴嚼爺<br>攝影：王文忠<br>協力：徐影龍<br>Model：Kibby（StageModel）</p><p>輕扭即飆</p><p>一提起綿羊仔，就會醒起佢個樣，呢隻鐵殼款至係經典。GTS250ie係Vespa近年推出嘅自動羊，外形懷舊，內裏就已經科技化。落齊電鍍料加埋個尾架，真係引到唔少妹妹仔上車㗎。話明新款車，當然已經唔係手波卜卜聲嘅牛肺，250ie內藏電子燃油噴注供油系統，油門反應更快更敏銳，仲幫到手慳油同減低廢氣排放。據廠方公佈，每一公升電油可行29km，如果扭得冇咁進取，一公升油更可行39km，近排油價高企，絕對有大條理由加入「牧羊人」行列。<br> 250c.c.羊，22匹馬力，香港地一向夠用，不過呢架羊仔淨重151kg，同豪華羊相比，起步更有力，加速亦非常靈敏，扭少少都有狂推感覺。極速約120km/h，都夠玩喇。另外，GTS車身較短，穿梭鬧市攝車泊車都好靈活，好易就入到排骨位，女仔都唔怕搞到論論盡盡。&#13;</p><p>GTS250ieProfile</p><p>引擎：244c.c.四衝水冷引擎<br> 缸徑×衝程：72.0mm×60.0mm<br> 馬力：22hp/8,500rpm<br> 扭力：2.06kg-m/6,500rpm<br> 座高：790mm</p><p>羊壇經典</p><p>而另一架LX150，同GTS個款一樣散發陣陣懷舊味，但就打正ET-8後繼車款旗號。須知道ET-8憑佢嘅懷舊可愛Look，喺90年代尾真係雄霸本地羊壇，每次經過排骨位總會見到一兩架。而呢架08年LX150，保留極強烈ET-8風味，圓渾外形依然的骰可愛，不過就提升到150c.c.級引擎，最大馬力輸出12匹，上得高速公路又可以輕鬆駕馭，最適合羊女代步之用。值得一提嘅係，唔好睇佢車仔細細，其實胃口好大，唔係講緊佢食油，而係話佢座椅下可以放到兩頂頭盔。而且，個人覺得呢類綿羊加個尾箱都唔會醜，到時真係羨慕死隔籬揸烈火戰車個華弟㗎。</p><p>LX150Profile</p><p>引擎：151c.c.四衝風冷引擎<br> 缸徑×衝程：62.6mm×48.6mm<br> 馬力：12hp/7,750rpm<br> 扭力：1.18kg-m/6,000rpm<br> 座高：785mm</p><p>查詢：PowerVigorLTD（23200399）</p></body></html>