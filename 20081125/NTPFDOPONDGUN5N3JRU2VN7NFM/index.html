<html><header><meta charset="utf-8"><title>檸樂加薑　色誘雞翼</title></header><body><h1>檸樂加薑　色誘雞翼</h1><p>經濟唔好，搞到連買餸都冇心機，好彩平時買埋唔少急凍肉類放雪櫃做儲糧，今日決定打開雪櫃有乜煮乜，加埋屋企又梗有罐可樂看門口，靈機一觸用來煮雞翼，可樂本身有色又夠甜，煮雞翼時毋須加老抽和太多糖，又慳又方便呢！<br><br>記者：趙珮倩<br>攝影：譚盈傑<br>鳴謝：Maxwell&amp;WilliamsDinnerware@Indigo（25235561）、呂興合有限公司（25408998）</p><p>今日煮腦　12:30pm</p><p>DeniceWai（6SensesCookingStudio創辦人兼導師）<br> 自小向任職廚師的爸爸偷師，嚐過各國美食並融入烹調風格中，由中菜到意大利菜都拿手。<br> <br> 菜式：<br> 香片燜牛肉粒<br> 香茅檸樂雞翼<br> 雞絲糙米飯糰<br> 蘋果雞柳生菜沙律</p><p>香茅檸樂雞翼</p><p>0hr40min<br> 製作難度：★★☆☆☆<br> <br> 將雞翼略煎封表面才放入鍋煮，可封緊肉汁，食落更Juicy！</p><p>材料</p><p>雞翼6隻、蒜頭1粒、紹興酒少許、香茅1支<br> <br> 汁料：可樂1罐、生抽1/2杯、冰糖少許、八角3粒、薑2片（略拍）、檸檬2片</p><p>做法</p><p>1.將雞翼汆水去雪味，瀝亁備用。<br> <br> 2.將香茅切片；蒜頭拍爛備用。<br> <br> 3.起鑊開大火，將汁料放入鍋，滾起後收慢火煮10分鐘。<br> <br> 4.另起鑊燒熱油，下香茅及蒜頭爆香，加雞翼略煎，灒紹興酒，反一反雞翼，煎至兩面金黃色，倒入（3），轉細火煮10分鐘。<br> <br> 5.熄火浸15分鐘等雞翼入味即可。</p><p>貼士</p><p>如無新鮮香茅可以香茅粉代替。</p><p>香片燜牛肉粒</p><p>2hr20min<br> 製作難度：★★☆☆☆<br> <br> 用香片茶葉煮牛肉，可去除肉腥臊味，煮出來的味道十分清香，適宜凍食或熱食皆可。</p><p>材料</p><p>香片茶葉5克、牛肉500克（切粒）、葱段10克、薑片10克、橄欖油少許、紹酒50克、豉油75克、砂糖25克、桂皮3克、茴香3克、紅棗25克、水2至3杯</p><p>做法</p><p>1.燒滾水，下牛肉粒煮熟，將泡撇去，轉慢火煮30分鐘後盛起備用。<br> <br> 2.橄欖油落鑊加熱，下薑片、葱段及牛肉粒略炒幾下，放入香片茶葉、茴香、桂皮、紹酒、豉油、紅棗、砂糖及水，以大火煮滾，滾起轉慢火燜個半小時。<br> <br> 3.牛肉燜至軟身後，即轉大火將汁煮亁後上碟。</p><p>貼士</p><p>可以用鐵觀音或普洱茶葉代替，茶包都可以。</p><p>翻叮之選</p><p>香片燜牛肉粒，隔夜食仲入味，十分適宜做飯盒。</p><p>雞絲糙米飯糰</p><p>0hr30min（未計浸米時間）<br> 製作難度：★★☆☆☆<br> <br> 做飯糰除了可用日本米之外，其實雙羊百搭米都同樣有較高黏性，十分適合做飯糰。</p><p>材料</p><p>雙羊米100克、糙米50克、熟雞柳50克（切絲）、青瓜絲25克、日式醃蘿蔔25克（切絲）、生菜3片、油1/2湯匙、蠔油3茶匙、水150毫升</p><p>做法</p><p>1.將雙羊米和糙米預先浸水1小時，隔亁水倒入飯煲，下油撈勻，加入水煲熟後，盛起分成3份備用。<br> <br> 2.將雞絲、青瓜絲及醃蘿蔔絲分3份成餡料備用。<br> <br> 3.將濕毛巾放上砧板，鋪上保鮮紙，放上1份米飯，壓成約12厘米×12厘米的正方形，掃上1茶匙蠔油，鋪上一塊生菜，再放上餡料，捲起包實成粢飯形狀，待略為定型後即可上碟。</p><p>貼士</p><p>糙米一定要預先用水浸最少1小時，否則很難煮得軟熟。</p><p>蘋果雞柳生菜沙律</p><p>0hr10min<br> 製作難度：★☆☆☆☆<br> <br> 沙律不一定是凍冰冰，Denice教大家做這個暖沙律，就算天氣再凍都啱食啦！</p><p>材料</p><p>橄欖油11/2茶匙、洋葱絲1/2杯、粟粉2茶匙、熟雞柳絲2杯、蘋果1杯（去皮切粒）、馬蹄片1/2杯、薑絲1茶匙、低鹽豉油3湯匙、橙汁2湯匙、蠔油1湯匙、生菜絲2杯、葱絲1湯匙</p><p>做法</p><p>1.起鑊開中火下橄欖油，下葱絲、熟雞絲及粟粉炒3分鐘。<br> <br> 2.加入洋葱絲、蘋果粒、馬蹄片、薑絲、蠔油、低鹽豉油及橙汁炒1分鐘，熄火離鑊。<br> <br> 3.最後加入生菜絲拌勻即可上碟。</p><p>貼士</p><p>炒好雞絲之後要攤凉才撈生菜，否則生菜會出水變成水汪汪。</p><p>網上重溫</p><p> http://cooking.appledaily.com </p></body></html>