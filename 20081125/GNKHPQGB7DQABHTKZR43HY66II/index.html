<html><header><meta charset="utf-8"><title>轆Book：唔使18萬　同級平霸！</title></header><body><h1>轆Book：唔使18萬　同級平霸！</h1><p>三菱新一代Lancer年初至抵港，無論係全車大包圍嘅Sport版，抑或係無包圍嘅Premium版，都一樣吸引車迷追捧，為慶祝代理環宇汽車40周年，廠方特別推出Lancer2.0Select，限量別注，唔使18萬，號稱同級平霸！<br><br>記者：梁美甜<br>攝影：伍慶泉<br>模特兒：Fish</p><p>平版限量別注</p><p>40周年限量別注版Lancer2.0Select可以用兩個字形容：齋、平！齋係指車身配備，肌肉感強勢大包圍、巨軨薄軚、軚環撥片、皮椅等一一欠奉，同Sport版全車豪華配套有着天壤之別，比Premium版更齋，但，全身由設備至組件全部由日本原廠裝嵌，加上開宗明義只為代理40周年慶而限量生產，單係「限量」同「別注」呢兩個字已經夠撐。市場上凡有所謂限量版嘅任何東西都慣性地貴些少；然而，限量別注版Lancer2.0Select就反其道而行，只賣$179,000（Sport版賣$219,900），仲附有天窗，若以市場價格而言，代理明言係同級最平之一，有留意市場嘅話，不難發現甚至比韓國車更平。</p><p>高剛性玩味強</p><p>Select版雖然無包圍、大軚、皮椅同撥片等配套，但無損Lancer本身嘅操控同玩味。眾所周知，新一代Lancer車架沿自露筍十代，就連外形都甚有十代影子，跑味十足，車架好，自不然剛性高，換言之操控性及指向性亦相當好，對要求駕駛樂趣嘅車迷而言，駕駛高性能汽車比任何豪華配套更重要。Select版同Sport版及Premium版引擎一樣，編號4B11嘅2.0公升直四引擎，注入MIVEC技術，搭配六前速INVECS-III無段變速自動波，馬力輸出高達154匹及20.2kgm扭力，直路起步加速順滑有力，車身懸掛設計偏軟，走凹凸路面及入彎都不至太彈太拋，高剛性紮實車架令車身指向性高，稍為高速入彎都好快修正返回車道，好玩；相較好多同級房車紮實好玩得多，就算想扮豬食老虎，揸部仿露筍十代型仔車遊走都夠Face，日用斯文代步，乘客坐得舒服無詐型，偶而放肆飆一番都無問題。</p><p>規格</p><p>引擎：1,998c.c.直四<br> 馬力：154ps/6,000rpm<br> 扭力：20.2kgm/4,250rpm<br> 傳動：六前速INVECS-III無段變速自動波，前驅<br> 售價：$179,000<br> 查詢：環宇汽車（24119511）</p></body></html>