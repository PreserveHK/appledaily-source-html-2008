<html><header><meta charset="utf-8"><title>轆Book：爵士變辣被仔圍</title></header><body><h1>轆Book：爵士變辣被仔圍</h1><p>今日主角係早幾個月前才哄動登場嘅Jazz！又係Jazz？咪抗議住，睇真，呢架Jazz明顯換晒Look，車仔細細但就一臉惡樣，原來係自家變種版！又難怪吸引到幾個高大型男圍住睇餐飽，咦？F4？又錯啦，雖然佢哋嘅俊樣都拍得住當年F4，不過就係變種土產版嘅Square。Square加Jazz，搞邊科？話你知點樣型通街囉！<br><br>記者：黎頌詩<br>攝影：王文忠<br>服裝提供：KOYOJEANS</p><p>怒目圓瞪卡通貓</p><p>今日拍攝現場嘅情況同平日有啲唔同，平時負責左摸左揭，睇睇部車有乜推介賣點嘅我完全無位入，因為變種Jazz一到場，Square四子已經一窩蜂上前，將細細架嘅Jazz團團圍住，興致勃勃研究一番。睇包裝，Square明顯玩型格，講到揸車，佢哋完全唔會扭擰扮斯文，異口同聲：「最緊要夠型夠辣。」Brian、James同Gary，都鍾情大馬力跑車，Cute車仔Jazz本來就唔係佢哋杯茶，不過眼前呢部係加辣變種，睇法即時唔同晒。玩改裝車，當然係不甘平凡，Jazz人氣爆燈，即係話，周街都係！點突圍？最緊要型過人，呢點Square當然好明白。要加辣，車頭係重點，原本人有我有嘅鬼面罩縮成線狀，取而代之係碳纖頭冚上兩個小通風口，再配霸道頭鏟，頭燈霧燈亦做手腳加工，強度色彩都與別不同，正面睇就似只怒目圓瞪嘅卡通貓！</p><p>強化內臟</p><p>我有機會欣賞到「貓樣」，係因為四個型男已經塞晒入車廂繼續研究。我說「塞」，係因為佢哋個個身形高大，睇落車廂有啲逼爆感。不過佢哋一於少理，七嘴八舌。「呢個天窗好掂，張座椅包到實最啱劈……」講嘢嘅係將自己嵌咗入Bride跑椅嘅Brian，未有駕駛經驗嘅Rex有唔同睇法：「前面換咗跑椅，後排好似鬆動咗……」Rex都未發表完，坐喺司機位嘅Gary就已經踩油，尾喉隨即發出轟轟聲響，載住四個大漢嘅變種Jazz，輕快咁絕塵而去。唔使兩分鍾，佢又響住返嚟，「改裝過連把聲都靚過人！」梗係，我終於有位發言：「查實呢部車內臟都一樣有強化，操控性提升咗，揸上手都型好多。」既然變種Jazz同Square都力Sell型Look，最後呢張大合照，梗係型爆！</p><p>改裝清單</p><p>車頭包圍連裙腳：$5,999<br> 碳纖頭冚：$3,200<br> 鋁合金胎軨+FederalSS595跑胎：約$10,000<br> Bride跑車桶椅：$9,800/張<br> Bride門邊包料：手工$2,000，布料另議<br> 鋁合金前Bar：約$980<br> 電壓增強線：$1,200<br> 查詢：SPEC-RTuningFactory（23628007）</p><p>HondaJazz1.3EX規格</p><p>引擎：1,339c.c.直四<br> 馬力：100ps/6,000rpm<br> 扭力：13.0kgm/4,800rpm<br> 傳動：5前速自動加減波<br> 查詢：合群汽車（23802231）<br> 售價：$149,880</p></body></html>