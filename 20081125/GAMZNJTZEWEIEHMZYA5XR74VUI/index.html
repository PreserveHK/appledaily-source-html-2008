<html><header><meta charset="utf-8"><title>誇口八年成全港一哥<br>中環在線：王維基要揮低小小超 - 李華華</title></header><body><h1>誇口八年成全港一哥<br>中環在線：王維基要揮低小小超 - 李華華</h1><p>城市電訊（1137）創辦人、曾幾何時有「電訊魔鬼」之稱嘅域奇．王維基，為咗令公司更上一層樓邁向國際化，好早之前已經宣佈退居幕後領軍，務求洗去個人色彩，但唔知係咪個市場get唔到佢呢個message，搞到仲係公司Chairman嘅佢，要喺自己本年報度，以Q&amp;A形式整番個《主席訪談》，重申自己唔會賣咗一生心血，仲相信城電會繼續發展落去，最終成為百年老店，認真唔講得笑。</p><p>前提係電盈除牌</p><p>華華覺得佢直情係想挑戰老大電訊盈科（008），點解？因為域奇話，集團未來發展方向好清晰，「到2016年成為全港最大的新一代網絡供應商……」明顯係講畀對家八號仔二少（李澤楷）聽。<br> 至於管理層點解有咁大轉變？「我們是一家基建公司，不會接受他人的收購意見，這個集團屹立不倒，比我和另一位創辦人（佢表哥張子建）的生命時間更長，因此要建立系統確保……」咁又係，唔係個個好似六叔咁百幾歲人，長命之餘仲做緊CEO！<br> 域奇又話，要喺2016年做到香港No.1，係一個「宏大驚險大膽目標」。即係咁，若果對家二少真係用四個二銀錢一股成功私有化電盈，咁城電就有機會取代電盈做「香港百年（上市）老店」，實現域奇嘅願望。</p><p>董事個個加人工</p><p>至於話「宏大驚險大膽目標」嘛，講真，呢樣嘢就點都未追到二少嘞，一時賣盤一時賣資產，衰咗之後又話私有化，郁吓都幾百億上落，呢方面域奇仲有排向二少學習！<br> 其實又唔止公司文化成功嘅，睇睇今年年報，喺環球金融海嘯下，佢哋成個董事局個個都有人工加，呢的咪叫成功囉！<br> <br> 李華華<br> mailto:LiWaWa@AppleDaily.com</p></body></html>