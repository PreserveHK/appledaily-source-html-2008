<html><header><meta charset="utf-8"><title>中環在線：研討會變訴苦大會 - 李華華</title></header><body><h1>中環在線：研討會變訴苦大會 - 李華華</h1><p>大陸改革開放30年，唔少廠商講起都好有感觸，好似一早北上開廠嘅廠商會永遠名譽會長陳永棋，同貿發局主席蘇澤光（JackSo），為大陸改革開放30年搞個研討會，喺記招上都忍唔住「想當年」。<br> JackSo好感觸話，當年公司派佢去北京住幾個月，當時交通同通訊都唔方便，佢住北京飯店，晚晚打電話返香港畀屋企人，要踩廿幾分鐘單車去電報大樓，成條長安街只得幾架車。聽落又幾凄凉。<br> 至於陳永棋返大陸發展嗰陣，毛澤東逝世冇耐，最深刻係街上見到啲車九成黑色、一成灰色……但都未必夠今日苦，佢大呻銀行落雨收遮，中小企好難借錢……難怪有記者擔心，研討會隨時變成中小企訴苦大會。</p></body></html>