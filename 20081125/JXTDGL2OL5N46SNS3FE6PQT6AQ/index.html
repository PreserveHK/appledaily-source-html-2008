<html><header><meta charset="utf-8"><title>離譜！傳聞都照翻　<br>國產縮水版miniiPhone</title></header><body><h1>離譜！傳聞都照翻　<br>國產縮水版miniiPhone</h1><p>江湖傳聞，比iPhone3G細接近3嘅縮水版miniiPhone，年底將吹到嚟！美國總部雖然無任何證實或公佈，之但係大陸山寨廠已快刀斬亂麻，急急腳出咗部國產miniiPhone（m888a）。日前先達場內已Set好壇俾用家試玩，感覺十足MacWorld進駐先達咁熱鬧；老翻、抄款可以玩到咁大模廝樣，真係勁離譜！<br><br>記者：陳國輝<br>攝影：梁細權</p><p>縮水1/3加粉紅殼<br></p><p>傳聞歸傳聞，實情有無miniiPhone呢樣嘢真係無人知，大陸山寨廠就馬上信以為真，搶閘出先諗住食頭水！<br> 既然識穿咗佢只係一部國貨，就唔使同真正蘋果iPhone比質素，要比？咪盞輸成條彌敦道！m888a忠於夠「細」，長度較iPhone縮水接近1/3，厚度方面差唔多，至於重量只係輕咗幾克，拎上手仲有啲份量；講「mini」交足貨㗎！可惜過晒龍，明明蘋果只係得黑、白兩色，佢就畫蛇添足整多隻粉紅色，銀邊位仲搞到又紅又金，以為好有創意，連Sales都話「邊有人Buy㗎！」</p><p>雙卡槽照送磚頭充電
</p><p>花幾百蚊買部國產miniiPhone，斷估都知佢玩唔到Multi-Touch、3G上網、AppStore等Hi-Tech嘢啦！一眾機友都心知山寨機「精粹」在於雙卡雙待，亦係經常往返中港兩地人士嘅至愛，m888a亦有加入無令大家「失望」；包裝亦非常「注重」，一個簡單印有手機正面嘅白色紙盒內，配件包括一隻好AppleFeel嘅USB白色磚頭形充電器，純白Hands-free，跟住加料送多個黑色絨布袋，全Set裝備都充滿iPhone感覺，果然夠晒黑色幽默。</p><p>假8GB又捽又寫
</p><p>查實出現於先達嘅山寨版iPhone已唔止一次！記得半年前嗰部最「原汁原味」，既可手指捽相簿，更可玩到Multi-Touch將相片拉大縮細。今次m888a只不過將機身縮水，欠缺突破性之餘，仲比上一代功能有所刪減，例如無咗以上提過嗰兩種功能之餘，最諷刺係機殼及包裝盒上竟然印住8GB字樣，但實際試用時發覺竟然完全無內置記憶體（需要插入記憶卡）！擺明抄完就算，跟事實不符，所以話老翻嘢無好嘢囉！</p><p>Profile
</p><p>制式：GSM雙頻<br> 體積：86×48×12mm<br> 重量：110g<br> 通話時間：180-280分鐘<br> 備用時間：160-260小時<br> 主要功能：2.4吋26萬色TouchScreen、內附Stylus、手寫輸入、雙卡雙待、支援最高2GBmicroSD記憶卡、VGA相機、藍芽<br> <br> 查詢：創意科技（23934568）&#13;</p></body></html>