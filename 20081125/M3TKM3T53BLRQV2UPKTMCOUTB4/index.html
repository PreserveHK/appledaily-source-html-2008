<html><header><meta charset="utf-8"><title>中環在線：楊致遠膺IT界最差CEO - 李華華</title></header><body><h1>中環在線：楊致遠膺IT界最差CEO - 李華華</h1><p>雅虎（Yahoo）創辦人楊致遠（Jerry）上個禮拜二黯然下台，辭咗行政總裁。歐洲IT網站Vnunet最近仲幫Jerry贈興，選佢做10大最差IT公司CEO之首，仲潤佢「好少人可以喺咁短時間搞垮間公司」，都咪話唔𤓓。「好彩」有人陪，上手CEO塞梅爾都榜上有名，排名第8。<br> Jerry係13年前創立Yahoo，一度成為全球最多人用嘅互聯網站，被譽為矽谷傳奇，可惜Google後來居上成為互聯網搜尋器一哥。為重振Yahoo，Jerry舊年重掌帥印，當時市場都寄予厚望，諗住佢會係另一個蘋果喬布斯或者Dell嘅戴爾。結果事與願違，Jerry拒絕微軟嘅超筍收購方案，跟住想同Google結盟又失敗，仲要撞啱百年一遇嘅金融海嘯，最終黯然下台。</p><p>雅虎、惠普一門兩「傑」</p><p>呢個至差IT公司CEO榜，除咗Yahoo一門兩「傑」外，惠普亦有兩位CEO上榜，前女舵手菲奧里納緊隨Jerry排第二，被批評與Compaq合併，為惠普帶嚟災難性後果，至於公司前主席PatriciaDunn就排第9。</p><p>十大IT界最差CEO</p><p>第1位　雅虎　CEO：楊致遠<br> 第2位　惠普　CEO：菲奧里納<br> 第3位　AOL　CEO：祈思定<br> 第4位　Pets.com　CEO：JulieWainwright<br> 第5位　SCO　CEO：DarlMcBride<br> 第6位　蘋果公司　CEO：JohnScully<br> 第7位　Broadcom　CEO：HenryT.NicholasIII<br> 第8位　雅虎　CEO：塞梅爾<br> 第9位　惠普　CEO：PatriciaDunn<br> 第10位　Est.Domains　CEO：VladimirTsastsin<br> <br> 註：全部已離任<br> 資料來源：Vnunet</p></body></html>