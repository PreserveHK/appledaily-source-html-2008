<html><header><meta charset="utf-8"><title>轆Book：IS250SOEXCITING</title></header><body><h1>轆Book：IS250SOEXCITING</h1><p>點解無啦啦講英文？因為我崇洋偏愛歐洲車囉，試勻同級對手，搵唔到一架可以代替IS250。你問有無搞錯？我話有樣嘢叫感覺。由IS200開始，本地外表斯文內裏身痕嘅車迷已經對IS車系有情意結。今次09年新版IS250，頭尾燈包圍換新裝，斯文，唔代表唔鍾意新刺激。<br><br>文：嘴嚼爺<br>攝：陳陶鈞<br>模特兒：Kinki（StageModel）</p><p>更新玩換燈</p><p>近年玩Facelift，車迷睇到口淡淡，09年版本IS250，係時候畀更多新意。廠方算有誠意，除車頭鬼面罩略略加大同新款頭尾防撞杆外，頭尾燈都有新造型，連門邊側鏡都加咗指揮燈，令行車更安全之餘，風格高咗一級。<br> 新造型依然斯斯文文，配17吋合金軨，都係嗰浸房跑味，喺公路遇過唔少揸IS250嘅西裝友，唔聲唔聲𠝹我一嘢，所以我好認得佢盞尾燈，今次廠方就喺尾燈嘅後波燈細眉細眼玩心思，將凌志嘅L字頭放到尾燈上面，呢啲花臣嘢就最得我之前講嗰班內裏身痕嘅車迷歡心。</p><p>轉波快一倍</p><p>圍圈睇完坐上車，隔音好OK，天窗可分9段開合度，唔知邊個得閒同佢慢慢調校，不過香港人最叻嗰句──有梗係好過無。開車，今次威呀，除咗有條長長方方智能車匙外，仲有一張好似信用卡嘅智能匙，袋喺銀包都撻得着，型！好，開車，一早知V6引擎規格無變，應該早已沒期待，1波2波3波再拖番落2波，咦？轉波咁鬼快，一定有古怪！真係估唔到呢個新6前速電子波箱咁大進步，睇番Catalog，原來轉波時間由1.4秒加快到0.8秒，快咗差唔多一倍，拖波反應真係好快，差別一試就分得出。<br> 波箱另一好處，啱晒我呢啲平時單手單腳D波走天涯嘅懶人，就算行緊D波，遇到想拖波時都唔使將波棍啪去加減Mode，只要啪軚盤後面嘅加減掣，就可以用到加減波效果，而隔一段時間，佢又會自己變番D波。除波箱，懸掛系統同防傾桿都強化咗，到我踩快啲劈入迴旋處，就感受到更加穩陣嘅感覺，留意，我係用穩陣嚟形容，唔係話佢硬淨，因為平常行車懸掛唔覺太硬邦邦，香港地，都係舒服緊要，揸得IS250嘅人，外表梗斯文，點會攞苦嚟辛？</p><p>凌志2009IS250規格</p><p>引擎：2,500ccV6<br> 馬力：208ps/rpm<br> 扭力：252Nm/rpm<br> 傳動：6前速加減波，前置，後輪驅動<br> 車價：$409,000<br> 查詢：皇冠汽車（25119430）</p></body></html>