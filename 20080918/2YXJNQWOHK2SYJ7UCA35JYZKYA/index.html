<html><header><meta charset="utf-8"><title>CEO性格害死雷曼 - 左丁山</title></header><body><h1>CEO性格害死雷曼 - 左丁山</h1><p>金融風暴掛上十號風球，此颱風名為雷曼，吹到全世界股市散晒，星期一早上睇彭博網站，已知美林會賣畀美國銀行，而雷曼兄弟則求救無門。到了中午，收到記者消息，話香港雷曼兄弟嘅僱員開始返公司執拾私人物件，雷曼彎梗咯，全個亞洲股市（香港、日本、南韓都放假休市）跌倒一仆一碌。<br> 星期一晚上睇CNN，美銀主席劉易斯與美林總裁JohnThain見記者，立即打電話畀美林一位老友，安慰幾句，老友話：「好消息係美林唔使執埋。壞消息係畀美國銀行買咗！聽天由命啦。」老友C在美林認股權上損失慘重，好彩仍然睇得開，保持幽默感。美國銀行呢三十年來努力退出國際市場，好似喺香港咁，極少極少人士知道美國銀行今天在香港做緊乜嘢生意。中環「美國銀行中心」只係一個名字，美國銀行在「美國銀行中心」嘅唯一資產聽講係一個車位而已。美銀咁鬼內向，幾乎係美國鄉下人家，趁低價買入一家國際化到極嘅美林證券，公司文化方面有好大衝突，磨合期間會有不少磨擦。<br> 雷曼申請破產保護令，其市場交易地位已被凍結，對左丁山冇直接影響，但一位在雷曼東京嘅老友已達退休年齡，因鍾意工作，鍾意東京，唔想退休，點知今次一煲蹺起，佢啲退休金如何呢？教左丁山為佢唏噓不已。星期一早上碰到靚女L，佢晨早就面黑，原來佢積累一批雷曼擔保嘅迷你債券作收息用，不知可否收回本金。跟住收到女士Y電話，好緊張咁問AIGAccrualNotes以及雷曼嘅結構產品。唉吔，唔識噃，啲老友好杰呀。<br> 雷曼總裁RichardFuld，做咗十五年CEO，對雷曼忠心耿耿，而且做咗近四十年，認為雷曼好有價值，所以點都唔肯承認雷曼有問題，更認為貝爾斯登與雷曼冇得比，雷曼唔會變成貝爾斯登，故此與南韓KDB（韓國開發銀行）談判時，堅持售價不能低過bookvalue（賬面淨值），韓國人梗係唔制啦，於是拉倒。Fuld（富爾德）嘅寧死不屈，寧為玉碎之作風害死所有夥計，於是《金融時報》專欄一個標題係「Hubris-isthynameRichardFuld」，自大狂、自戀狂、自負過高，CEO個人性格可以害死公司，害親全世界！</p></body></html>