<html><header><meta charset="utf-8"><title>微軟×08遊戲派對　阿Sa狠殺力撐</title></header><body><h1>微軟×08遊戲派對　阿Sa狠殺力撐</h1><p>微軟XBOX遊戲年度產品大檢閱X08日前舉行，正式在港公佈10多款XB360遊戲，及即將於11月19日開動NXE。眾多遊戲之中重頭戲首選《GearOfWar2》，名氣極其響亮，而為咗隆重其事，更請來曾擔任XB360全亞洲首位代言人的阿Sa，即場親身試玩！<br><br>記者：許福合<br>攝影：陳盛臣</p><p>《GearOfWar2》大隻佬打怪獸</p><p>推出日期：11月7日<br> 售價：$329/$349（限量版）<br> <br> 《GOW2》食番上集條橋，勁玩大隻佬×射擊遊戲，當介紹這款大作出場之時，阿Sa就話原來佢喺後台已經試玩過，不過因為太緊張，所以經常都被不知從何而來怪物嚇親！<br> 可能萬聖節快到，微軟想阿Sa嚇上加嚇，搵嚟4名大隻佬，話要選一名充當《GOW2》遊戲主角，仲要阿Sa動手幫佢哋度胸！最後都係由一名XBOX女郎代勞，阿Sa仲笑笑口咁話：「面對40多吋巨胸，有啲自愧不如」。<br> 阿Sa實戰試玩，喪出斬殺絕技！咪睇佢笑笑口，敵兵怪獸隻隻爆漿又標血，嗰份狠勁絕對係天生殺人狂本色；另今集GOW2仲加入10人對戰，及故事、合作等模式，可以透過耳機跟朋友合力對抗遊戲中怪獸，極之刺激。</p><p>《You'reintheMovies》玩體感明星</p><p>推出日期：11月27日<br> 售價：$399（套裝連XBOXLiveVision）<br> <br> 阿Sa本身係明星，估唔到佢對《You'reintheMovies》都好感興趣，遊戲屬體感MiniGames，所以阿Sa試玩非洲鼓等遊戲，要不斷對住鏡頭做出趣怪動作！<br> 當遊戲終結，遊戲介面再加玩家打機實況，會合成剪輯為得意短片，勁爆笑！<br> 阿Sa仲話：「好適合媽咪打，可以做Exercise兼KeepFit。」佢仲話會與阿嬌一齊玩，聯絡吓感情喎！</p><p>NXE搞人哋個Home</p><p>網絡平台XBOXLive!將於11月19日升級，更名為NewXboxLiveExperience（NXE）。NXE採用3D介面，但比舊版更易用，分頁更清晰，再無以往「唔知跳到邊頁嘅感覺」！<br> 另外個人角色亦大幅強化，可以設定角色身材、頭髮、衣服及各種造型，連戒指都有得揀；比起PSHome慘不忍睹嘅「醜角」，外觀已贏一仗，而且玩家角色仲有機會於遊戲上登場。其他功能包括Marketplace及分享區等，另外更可將遊戲抄寫進硬碟，能提升3-60%讀取速度！</p><p>查詢：XBOX（800964215）</p></body></html>