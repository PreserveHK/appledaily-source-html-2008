<html><header><meta charset="utf-8"><title>中環在線：偉仕主席避過一劫 - 李華華</title></header><body><h1>中環在線：偉仕主席避過一劫 - 李華華</h1><p>Accumulator搞到市場風聲鶴唳，但梗有人夠定力避之則吉，其中一個就係偉仕控股（856）主席李佳林，佢憶述舊年10月、11月，即係股市最高「瘋」時期，有投資銀行每日都搵人打電話游說佢買Accumulator。<br> 不過，你有你講，李佳林就企硬唔受𠱁，認為嗰陣港股升到3萬點太高，就算其後大市跌返落兩萬幾點，佢都無被游說到博反彈，結果避過一劫。</p><p>唔受𠱁　執身彩</p><p>避得開Accumulator，但李佳林自己買落嘅基金就有些微損手，佢話錯在自己唔夠決斷，職員叫佢遲啲先賣，佢自己又趕住外出公幹，點知返到香港跌咗好多，諗住等反彈先沽，結果個市繼續跌落去……<br> 講番偉仕，舊年掟咗十幾億收購新加坡同業佳杰科技，搞到債台高築。李佳林講，𠵱家睇肯定唔係最便宜，但如果等到收購對象瀕臨清盤，乜嘢客戶網絡都冇晒，嗰時買返嚟都無用。<br> 佢仲話，如果唔係做呢單刁，本身剩落嚟嘅現金，或者有部份會拎去買咗藍籌股，到𠵱家真係唔知剩番幾多嘞。</p></body></html>