<html><header><meta charset="utf-8"><title>中環在線：<br>曾蔭培年薪　高特首大佬倍半 - 李華華</title></header><body><h1>中環在線：<br>曾蔭培年薪　高特首大佬倍半 - 李華華</h1><p>新創建（659）噚日出最新年報，警隊前一哥、執行董事曾蔭培人工急升一倍，𢭃1023萬銀，當中包括420萬銀購股權福利。<br> 比佢做特首嘅阿哥曾蔭權多622萬銀，即係高倍半，特首月薪33.4萬銀，年薪合共401萬銀，就算曾蔭培撇除購股權福利唔計，人工仍然高過曾特首200萬銀。唔怪得咁多高官退休後轉投商界。</p><p>曾特首唔止人工追唔上細佬，連運氣都唔及曾蔭培，曾蔭培04年6月加入新創建，雖然公司業績喺06年度曾倒退四成，但之後越做越好，08年度全年業績急升九成，至38億銀。<br> 相反，曾特首呢輪頭頭碰着黑，唔單止俾生果金同雷曼苦主搞到一頭煙，仲俾議員掟蕉贈興，民望自上任以嚟不斷向下插，支持度由05年上任嘅72.3點，跌到家陣53.9點。<br> 特首家陣可以慶幸係，金融海嘯下，新創建股價大跌，唔知個市幾時先至回升，但佢嘅民望呢幾日就上升番啲。<br> <br> 李華華<br> mailto:LiWaWa@AppleDaily.com</p></body></html>