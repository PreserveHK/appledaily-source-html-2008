<html><header><meta charset="utf-8"><title>道地和食之一：鹿兒島超市燒烤去</title></header><body><h1>道地和食之一：鹿兒島超市燒烤去</h1><p>去鹿兒島，一早鎖定目標：黑豚肉、黑牛！朋友過料話去到鹿兒島近郊，有所「鹿兒島物產館」最啱我，抵步後才發覺，竟然是超級市場！飆出粗話，幾貴都要用長途電話大罵損友！「別衝動，睇清楚先鬧！」就這樣往超市走一轉，最吸引的是每日新鮮運到的海產，隻隻元貝有小孩手掌大，每隻以港幣計算只賣$25；雖為超市貨，但所賣黑牛雪花分明，未食都知肥美；黑豚肉更配大葱弄成串燒，一包5串只賣$35……但統統未煮熟！唔通要我茹毛飲血？<br>「白癡！有爐租！」朋友怒吼驚醒我這個夢中人。超市旁原來有店子提供租爐服務，以人頭計，小貓兩三隻，可租個小炭爐，將在超市搜括的美食放在爐上烤！店子還提供秘製甜醬油，蘸上半熟的炭燒元貝上，十分滋味！黑牛及黑豚肉，炭燒下逼出更香油脂！美食當前，向店子叫來一大杯啤酒，好酒、鮮元貝、香豚肉、肥黑牛……一次滿足4個願望。朋友，算你無點我！<br><br>記者、攝影：馮冠芝</p><p>七囗島鹿兒島物產館</p><p>地址：鹿兒島市七囗島1-66-1<br> 交通：鹿兒島中央站乘電車至谷山站，轉乘的士，約12分鐘車程。<br> 營業時間：10:00am-8:00pm</p></body></html>