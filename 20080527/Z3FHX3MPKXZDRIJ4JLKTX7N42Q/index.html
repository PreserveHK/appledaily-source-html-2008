<html><header><meta charset="utf-8"><title>專家對話：內房股只宜短炒</title></header><body><h1>專家對話：內房股只宜短炒</h1><p>港股成交量創9個月新低，只有550億。中國移動（941）累積跌幅不小，市場關注該股何時反彈，嘉賓指中移動已達超值水平，近期下跌只是市場反應過敏，更指它在6月會有不錯表現。<br> <br> 黃：黃偉康　楊：楊慧玲<br> <br> 楊：港股成交量創9個月以來新低，呢幾日會唔會係悶市格局居多？<br> 黃：應該會，期指大戶𠵱家做緊轉倉活動，要借消息推低個市，所以大市暫時未必有突出表現，加上三隻中資電訊股停咗牌，短時間未必可以復牌，影響到整體成交。<br> 楊：一眾內房股造好，中國海外（688）表現好好，內房股係唔係反彈？<br> 黃：新聞指內地6月CPI會下調，大家憧憬宏調放鬆，減少內房股嘅壓力，所以投資者再追入番啲內房股。<br> 楊：你自己有無心水內房股呢？<br> 黃：我心水係中國海外，佢手頭現金充裕，加上業務較廣泛，如果博反彈，入佢會安全啲。不過整體只可以作短線投資，因為內地房地產業未必會即時回穩，因未上市嘅內地房產公司始終有財政壓力，新盤可能仲有減價潮，對內地樓價仍有壓力，所以內房股陰影未完全消除。</p><p>卓悅急升難估頂</p><p>方小姐：我想講卓悅控股（653），見佢呢幾日升，派息又幾好。幾時可以沽出呢？<br> 楊：呢排佢走勢都好好，可唔可以持續？<br> 黃：要現水位估佢嘅頂位較困難，你現時可以做嘅就係不停將個止賺位推高，保障利潤，就算股價回落都唔會損失所有利潤，建議你放止賺位係4.5蚊左右，如果短期跌唔穿4.5蚊你可以繼續持有，如果升穿5蚊以上企穩，你就再將止賺位放係5蚊以上。<br> 楊：有無聽到炒作消息？<br> 黃：我未聽到有消息，不過升得咁急，就算有消息我都叫你小心啲，因為累積已經升咗一倍，股價都已經反映咗好多利好因素，如果再有消息，可能有投資者會趁好消息出貨都唔出奇。<br> <br> --新加坡方小姐個案--<br> 買入價：4.48元<br> 目標價：6元<br> 止蝕價：-<br> 時期：兩個月</p><p>每日收市後4:30pm</p><p>歡迎click入 http://finance.appledaily.com以webcam參與節目及收看 <br> <br> 歡迎phonein28698262暢談心得亦可email至mailto:finance@appledaily.com搶先貼股<br> <br> 今日嘉賓：</p></body></html>