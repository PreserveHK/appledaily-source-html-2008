<html><header><meta charset="utf-8"><title>收回牌照　業界擔憂前景<br>雞農：遲早靠綜援度日</title></header><body><h1>收回牌照　業界擔憂前景<br>雞農：遲早靠綜援度日</h1><p>【本報訊】政府認為向業界提出的賠償方案合理，但業界卻反指政府根本不了解收回牌照對雞農及雞販的重大影響。有以雞場為家的雞農指，交還雞場將變成失業兼無家可歸；也有長期養雞的雞農，面對中年轉業深感憂慮，「一下子乜都冇晒，遲早被迫靠綜援度日。」</p><p>「有得揀一定唔交牌」</p><p>元朗錦上路一間2.5萬平方呎雞場的場主葉香生現年68歲，養雞逾30年，他與妻子以雞場為家，一旦交還牌照及場地，便要另覓居所。「仔女雖已出身，但各自有屋企，交番個場出嚟，冇晒收入，照𠵱家個方案賠嘅錢好難搵地方住。」他強調「有得揀一定唔想交牌」。<br> 年老雞農交還牌照可以當退休，但40歲的雞農陳先生對前景十分憂慮：「仲有廿幾年先退休，有一家五口要養，靠政府賠筆錢可以用幾耐？我哋唔係做零售，轉唔到賣冰鮮雞，讀書又少，轉行做看更都未必有人請，交牌之後唔使幾耐可能就要攞綜援啦，所以我堅持唔交牌。」</p><p>「惟有搵第二啲嘢賣」</p><p>雞販方面，深水埗保安道街市蘇記龍崗雞檔檔主賴淑嫻表示，未知自己的雞檔可獲多少結業賠償，但每個街市雞檔的面積都差不多，估計每名檔主所得的賠償相若。她認為即使獲得最高賠償150萬元，也遠低於業內人士預期的250萬元，對日後的生活幫助不大，「𠵱家再睇吓有幾多賠償，如果真係要收番個牌，惟有搵第二啲嘢賣吓。」</p></body></html>