<html><header><meta charset="utf-8"><title>好生意 - 谷德昭</title></header><body><h1>好生意 - 谷德昭</h1><p>08年只開始了幾天，便傳來一連串的加、加、加。電費要加價，西隧已加價，連鎖骨牌效應，想必還有一大堆項目排着隊等加價，市民去年若在投資上有斬獲，務請留番多少在手以應付今年的加價潮，至於沒有獲利的那一群升斗市民，即是去年的大旺市基本上與你們無關，錢並沒有多賺，但今年的加價卻一定有你們份，惟有加緊工作，你有狼牙棒，我有天靈蓋，頂硬上。<br> 各項加價項目中，我最支持的是的士加價，話就話市面興旺，但由於特區政府刻意打造香港成為一個沒有夜生活的都市，北方佳麗，嚴打；九龍區的士高，嚴打；香港區的士高，查牌；努力營造金融體制健全，治安良好，不烏喱單刀的亁淨形象，要蒲夜生活嗎？請移玉步到澳門或深圳，所以股市樓市暢旺不等於夜晚有人出街，搵到錢想使都冇地方俾你使。生意沒有增多，的士數目沒有減少，晚上隨處可見的士吉車如黃河之水天上來，源源不絕，看不見龍尾，另一方面，當初油渣轉石油氣時又大力宣傳石油氣點好點好，短短時間內，石油氣價格已漲了幾倍，媲美「港交所」，加氣站又少，排隊又耐，每天那幾十元差額便是的士佬的一餐飯錢，畀心機做嘢但又冇啖好食，天理何在？<br> 「人畀心機付出勞力時間做嘢就應該得到一定回報，但係𠵱家揸的士，根本就似賭博多過似返工，揸住架車四圍兜，好彩先兜到客，家中大小餬口才有着落，很不喜歡這種付出勞力但又要等運到似足賭博的心情。」的士大佬邊揸車邊向我呻，聽完我冇嘢講，惟有畀多少少貼士兼衷心地祝一句：「好生意。」</p></body></html>