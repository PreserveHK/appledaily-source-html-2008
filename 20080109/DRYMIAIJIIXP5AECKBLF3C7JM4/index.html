<html><header><meta charset="utf-8"><title>中電信半年有機翻一番</title></header><body><h1>中電信半年有機翻一番</h1><p>跑馬地陳生噚日推介中國電信（728），原因係佢睇好中國電訊業重組同埋嚟緊嘅3G業務，「三個月之前分別喺5.7蚊到6.2蚊買入，平均價6蚊，今次目標睇8蚊，短炒三個月。」原來陳生之前已經喺4蚊入貨，7蚊沽走咗一轉，兩位主持都讚佢入同走嘅位好靚。噚日中電訊收報6.6蚊，升0.38蚊，升幅逾6%。</p><p>英皇證券研究部主管沈振盈就話：「揸呢隻股舒服少少，睇返佢舊年11月、12月，同今個月低位，一次比一次高，我睇好佢跑贏大市，因為市盈率19倍唔算高，不妨落一半注碼低位收集，目標價定8蚊。不過短期個市比較反覆未必成事，但睇長啲應該冇問題，我睇6個月見15蚊。」半年可以翻一番？孫柏文聽到嘩嘩聲：「咁我都要買番手喇！」</p><p>睇好電訊業重組同3G</p><p>沈大師就解釋，睇好中電信係因為：「如果搶到中移動（941）三分之一嘅市場，佢盈利起碼多一倍，既然係上望，中長線止蝕位可以放喺5蚊。」陳先生之後再問，08年唔買地產股有冇損失？又問點解唔睇好航運股？又表示：「遲啲會買保險股。」<br> 沈大師大讚陳生係歷嚟最有sense嘅phone-in讀者，仲話：「好欣賞你有逆向思維，識得分析，08、09年唔揸地產股都冇損失，保險股方面可以睇定啲先，大戶啱啱『隊』完中資銀行股，嚟緊有可能輪到保險股。至於航運股，要講講東方海外（316），好有可能死喺上海嘅地產業務，而航運股即將進入調整期。」</p><p>玖龍紙業（2689）<br>龍頭係時候反彈</p><p>大埔關公推介玖龍紙業（2689），佢話：「話晒玖紙係龍頭股，又不求人，一條龍做晒成個造紙業務，家陣股價跌咗咁多，都係時候低位反彈。」關公建議喺現價買入，認為可以長線持有，目標價22蚊，噚日玖紙收17.28蚊，升6%，較舊年9月嘅26.75蚊歷史高位，大幅回落三成五。<br> 沈振盈表示：「家陣造紙業受原材料價格上升困擾，令毛利率下跌，而張茵家族又做埋玖紙嘅原材料供應商，凡係公司涉及家族生意，自己都會有啲戒心。」沈振盈仲話：「如果未來盈利達唔到標，股價會出現相當嘅調整。」<br> <br> 關公建議<br> 建議買入價：$17.28<br> 目標價：$22<br> 止蝕價：$16<br> 時間：長線持有</p><p>靈寶黃金（3330）<br>可借勢升上7蚊</p><p>西貢黃先生睇好靈寶黃金（3330），建議現價5.93蚊買入，揸3個月，目標價7.2蚊，睇升兩成一。佢話：「雖然金價升咗咁多，但睇靈寶黃金都仲有水位升。」沈振盈就唔多睇好咁話：「同舊年嘅股價相比，係仲有啲水位升，但最大問題係靈寶從事下游業務，唔係開金礦，如果金價升得太高，會好影響佢嘅盈利。」<br> 但黃先生仍堅持己見，「成個市場氣氛都睇好貴金屬行業。」沈振盈話：「用技術分析睇，假設呢幾日金價有機升到920至940美金，唔排除靈寶借勢上到7蚊，但都要喺6.5蚊至6.8蚊度先止賺。」</p><p>中國林大（910）<br>博業績好先低吸</p><p>黃大仙余先生推介中國林大（910），可以喺現價1.29蚊買入，3個月目標價1.8蚊，睇升四成。佢話：「早排傳出大股東配股，後尾公司澄清冇咁嘅事，加上喺收購生物能源業務出現阻滯，林大先被人狂質，如果嚟緊3、4月公佈嘅業績理想，股價有機會反彈，可以趁現時低位入貨。」<br> 沈振盈表示：「林大嘅基本因素同盈利都唔差，但講到股價有冇力反彈，就要睇番市場氣氛，尤其係二、三線股，家陣林大股價係咁跌，有機會係揸重貨嘅大戶減持。」余先生補充：「對林大嘅管理層有信心，幾睇好佢未來嘅走勢。」</p><p>今日嘉賓：敦沛金融投資研究部主管郭家耀</p><p>每日收市後4:30pm<br> <br> 歡迎Phonein28698262<br>  http://appleactionews.com/features/finance/ <br> <br> 想搵名家教路，請登入<br>  http://appledaily.atnext.com/jp/finance登記 <br> 成功參與節目者，有機會獲贈禮品，<br> 登記成為「Webcam之友」，更有機會獲得（aastocks）即時報價賬戶<br> <br> *下午3時半開始，優先接受登記</p></body></html>