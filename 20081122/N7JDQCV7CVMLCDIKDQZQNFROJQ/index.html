<html><header><meta charset="utf-8"><title>投資的天空：熊市炒賣要知足 - 張士佳</title></header><body><h1>投資的天空：熊市炒賣要知足 - 張士佳</h1><p>上周筆者以「勿用耳朵代眼睛」為題，籲讀者不要盲目跟隨消息入市，4萬億元人民幣救市方案未必就有化腐朽為神奇之能，結果兩周過去，大部份個股依然乏善可陳，反而筆者在13700水平造淡，卻有不俗賺頭，並在上周四於11900水平附近平倉獲利，功成身退。<br> 周四平倉之後，歐美股市繼續下跌，起初仍只算反覆，但美國聽證會之後，美股便開始崩堤式下跌，當晚凌晨便收到讀者Annie電郵，話大市擺明再跌，淡倉是否平得太早？筆者今次睇市是否出錯？</p><p>跟隨系統買賣</p><p>筆者明白，大市如斯下跌，沽家得勢不饒人，有此疑問實屬合理，正如筆者早前在13700水平造淡，亦有讀者問熊市追沽是否太過危險一樣。其實筆者平倉，皆因系統目標已達，是否繼續持倉，純看投資者的個人取向，牛市之時，股價總是會升到你唔信，當時大可嫌賺得唔夠，放心長期持有，但熊市市況反覆，賺夠就要走，要學識知足，唔強求。<br> 市場上經常有「專家」預測大市見底點數，其實股市裏沒有神仙，真正專家都估唔到底，何況筆者只係炒家一名？所以士佳常話投資跟系統，買賣平常心，周四平淡倉後，手中尚餘適量正股，筆者唔敢講已作出最佳決定，但熊市賺錢殊不容易，今次能夠從淡倉獲利，減低日後儲貨成本，已經無憾，亦懶理當晚美股升跌。<br> 結果，周五早上筆者剛覆完Annie電郵，大市隨美股低開，但幅度遠低於預期，不久更展開極地反彈，由11700反彈至13100，市場氣氛逆轉，投資者即由問筆者「是否平得太早？」，變成問「係咪撈得貨？」。發問上述問題，證明投資者亦被市場牽着走，見升看升，見跌看跌。筆者不知道大市會否就此見了近期底，但回心一想，如果前一日未有在11900附近平倉，如今大市狂升，肯定會被市況影響判斷，尤其午後大市高開，氣勢何其凌厲，隨時就在最高位平倉，利潤即時化為烏有。<br> 近日筆者捉到市場節奏，在升前叫揸，跌前嗌沽，全靠多年投資及睇圖經驗，圖表會說話，所言非虛，有長期跟進本欄的讀者，近日應該有所斬獲。熊市之中，需要幫忙的人越來越多，如讀者能從淡倉之中獲利，力之所及，亦應抽出部份利潤幫助有需要的人，多做善事。<br> 張士佳</p></body></html>