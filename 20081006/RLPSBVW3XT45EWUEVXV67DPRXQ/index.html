<html><header><meta charset="utf-8"><title>咀敵人　你開心</title></header><body><h1>咀敵人　你開心</h1><p>股市焦晒，荷包輕晒，S加兩戙唔見晒。想話食餐好啦，又爆單三聚氰胺，憎人富貴恨人窮，呢個世界真係咁Nofun？唔好咁諗，今日就教你一個釋放仇恨嘅方法。《馬太福音》話：「要愛你的敵人。」計我話唔止，錫埋你敵人啦，包你開心呀。<br><br>記者：王震遠<br>協力：許維雅<br>攝影：譚盈傑、周錦文<br>模特兒：Ana&amp;Suyen@StageModels<br>鳴謝：臨床身心行為學家李寶能</p><p>一吻解千仇</p><p>錫敵人？聽落無稽，但唔該記住，雖然無度量衡，但仇恨呢家嘢真係會越積越多，行出第一步釋放怨氣，先可以將仇恨減磅。咪當我生草藥噏得就噏，問過臨床身心行為學家李寶能意見，佢話：「錫係一個接觸敵人嘅行為，做任何行為，本身都一定會隨伴住情緒。古代人好直接，錫一個人就代表鍾意佢；現代人複雜，懂得將行為同精神割開，即係話，錫敵人唔等於因為鍾意佢而錫佢，呢個行為係就係做咗，但心靈其實係真空，毫無實質情緒。<br> 「錫敵人，其實係透過錫呢個行為去進行心理調整，改善自己精神狀態。錫嗰陣會衍生其他情緒，錫嘅次數越多，就會潛移默化累積番應有嘅開心情緒，屬於一個勞動治療法，由怨恨變成容納自己敵人，再變成釋放出自己仇恨。行第一步係好辛苦，不過去到尾，錫敵人結果一定會令自己開心。」</p><p>洗腦=性格大變？</p><p>唔少人會借助所謂嘅洗腦Course解脫心鎖，而坊間某啲保險公司或者大機構，都會安排員工修讀。過來人有基金投資理財顧問Andrew，佢讀過Asiaworks嘅BasicCourse，「呢個最低層次嘅Course盛惠$6,000，強調修讀後可強化愉悅同更新生命方向感。我見公司有好多搵到錢嘅同事都讀過asiaworks課程，好奇咪讀吓囉，不過課程又無特別指定要錫你嘅敵人，反而係透過活動同遊戲，令你發現自己同敵人其實好相似，敵人做嘅嘢，有時自己都會做，好自然就會嬲唔落，跟住原諒佢。最終令你明白憎一個人，蝕底始終係自己，浪費時間去嬲人，不如慳番時間搵錢好過。」成效呢？「只可以話我唔算改變好大，但其他同學就反應好激烈，釋放到自己一刻，我見到佢哋喊晒癲晒咁，喺街見到人就攬囉。」吓？見人就攬？唔係啩？<br> 講到天花龍鳳，但有唔少網友對Asiaworks課程有微言喎，有網友用「方式與邪教相近」形容課程，有網友又話：「……有很多friend講返佢地dexperience……有個老婆上完同佢離婚……以我所知，很多人上完都會性格大變的……」咁恐怖？（參考網址： http://hk.myblog.yahoo.com/invest1314/article?mid=922） </p><p>AsiaworksLtd<br> 地址：上環干諾道中148號粵海投資大廈6樓<br> 電話：28034455<br> 查詢： http://www.asiaworkstraining.com </p><p>街訪：街頭索吻</p><p>敵人，總有一個喺左近，但要搞到犯眾憎，點都要有番咁上下道行。做街訪，嚴選見到都眼火爆嘅風雲人物，揀唔啱可以自己提名，兼且叫受訪者當眾咀佢一啖，結果最人民公敵嘅始終係──特首。<br> <br> 問題一：同佢有乜仇口？<br> 問題二：信唔信錫敵人會令自己開心啲？點解？</p><p>Cherry揀曾蔭權：「副局長單嘢已經唔like佢，佢好假；都信錫佢會開心，錫佢即係代表寬恕佢。」</p><p>PendiaCao揀梁國雄：「他常常罵政府，所以不喜歡。雖然不知原因，但我會試着相信。」</p><p>Candice揀梁國雄：「佢好煩，成日搞事，都唔知點解會當選；都信嘅，點都叫做行出第一步嘛。」</p><p>肥文揀摩連奴：「我係曼聯Fans，梗唔鍾意佢啦，佢太囂張；都會信，但做唔做到又係另一回事。」</p><p>Carrie揀江若琳：「扮晒嘢，好假，扮喊博同情；我信喎，錫敵人應該可以令自己開心番。」</p><p>Beat揀張如城：「佢個樣好難頂，唱歌又難聽，都唔知佢唱乜；唔信，應該會嚇親人。」</p><p>Sam揀江若琳：「太造作，太多負面新聞；唔信錫敵人一啖自己會開心啲，應該唔Work喎。」</p><p>越恨越傷心</p><p>人人都腹可撐舟，呢個世界就無所謂嘅敵人啦，唔少人敢怒不敢言，唔敢明刀明槍反面，就會搵另類方法發洩，例如打小人、貼敵人車頭相當佢係箭靶、無時無刻喪鬧喪詛咒，呢啲方法究竟可唔可以令自己開心啲呢？李寶能裁定：「一定唔得，都無謂講到咁複雜，簡單啲講──越恨越傷心，因為情緒會牽涉身體內分泌，負面情緒會令身體積存更多毒素，結果當然會越嚟越唔開心啦。」</p><p>問：寫低敵人個名，打佢小人，會令自己開心？<br> <br> 答：可以釋放到部份情緒，表面上憤怒係少咗，但實質個量無變，越打只會令情緒越高漲，情緒越高漲就越憤怒，發洩完又回復一樣，因為事件性質無變過。</p><p>問：貼車頭相當佢箭靶咁射，發唔發洩到怨恨？<br> <br> 答：同打小人一樣，性質充滿傷害性，一樣越射越唔開心，當你睇到佢張相，憤怒又自自然然湧上心頭，射多一次，唔開心情緒只會攻擊多自己一次。</p><p>問：只喺內心詛咒，唔透過實質嘅暴力發洩呢？<br> <br> 答：詛咒，對方其實聽唔到，即係自己講說話畀自己聽，100%自己受番晒，只會提升自己怨恨，弄巧反拙㖭呀。</p></body></html>