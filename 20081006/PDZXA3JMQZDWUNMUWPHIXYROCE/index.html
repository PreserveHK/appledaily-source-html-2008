<html><header><meta charset="utf-8"><title>盧覓雪$94.5抗巿　尊嚴三餐</title></header><body><h1>盧覓雪$94.5抗巿　尊嚴三餐</h1><p>通脹高企、金融海嘯……要慳理應匿在家餐餐公仔麪，但你唔嫌悶我都覺口寡。出街嘆美食也並不一定昂貴，超級嘴刁的盧覓雪覺得$100食足早午晚三餐絕對是EasyJob，當中更是有質素、有尊嚴的美食，打破平嘢無好定律。<br><br>記者：區佩嫦<br>攝影：楊錦文、陳陶鈞、王文忠</p><p>平嘢都好正</p><p>愛吃的盧覓雪（Michelle）最叻捐窿捐罅，High自六星級酒店、Cheap至街邊大牌檔都難逃「魔嘴」，百元食足三餐亦不難，「價錢平並不代表無質素，平得嚟唔失禮，仲可以好有『尊嚴』，若$50食三餐就有難度！」滿以為她誇下海口，埋單計數仲剩$5.5（唔計加一其實剩$10可加碟再興瑞士雞翼），的確無負新一代食家稱號！</p><p>覓雪覓食</p><p>祥興早餐<br> 喫到日本通粉$23<br> <br> 再興午餐<br> 半肥瘦靚叉飯$22<br> <br> 上海弄堂晚餐<br> 正宗菜膽獅子頭菜飯$49.5（原價$45，晚餐須加一）<br> <br> 總數$94.5</p><p>早餐　忌廉雞湯通粉</p><p>比起白粥油條，茶餐廳式早餐充滿香港個性，祥興勾起Michelle兒時美好回憶。「以前屋企環境唔好，逢星期日先有機會一家人去茶餐廳食早餐，現在每次食都有種美妙、溫馨感，而且祥興的早餐好有誠意，通粉的忌廉雞湯底用雞髀熬成，邊似出面用有味湯。」Michelle間中落祥興嘆早餐，或者來客榨菜肉絲飯當Lunch，與老闆閒話家常，夠Warm。</p><p>推介早餐$23</p><p>煎雙蛋配火腿通粉，Michelle習慣雙蛋唔食蛋黃，不可不提極出色的忌廉雞湯底，味濃不稠，老闆更落重本用日本通粉，影完相放足一個鐘，入口仍然彈牙！</p><p>滾水蛋$11</p><p>買少見少！加少少糖輕攪，濃濃蛋香，入口香滑。</p><p>祥興咖啡室（25725097）<br> 跑馬地奕蔭街9號</p><p>午餐　全城至正叉燒</p><p>「Lunch一定要去再興食碟半肥瘦叉燒飯，價錢平水準高，一碟飯$22仲平過早餐，真係好有『尊嚴』絕唔失禮！」一直以來Michelle好抗拒獨個食燒味飯，「以前過時過節先食到叉燒、白切雞等，有種一家人慶祝、分享的神靈感，而一個人食感覺好孤獨！但這兒的叉燒好正，我唔介意間中Lonely一下！」誇張？若你知道她人生首次出糧，便以這碟半肥瘦叉燒來慶祝，便知所言非虛。</p><p>叉燒飯$22</p><p>Michelle指明要半肥瘦叉，全瘦叉太嚡，太肥又滿口油，半肥瘦最Perfect，叉燒連飯放入口，半口油半口肉和飯，最Wonderful的配搭！</p><p>瑞士雞翼（4隻）$10</p><p>大大隻、超級肥美的雞翼，以金華火腿、日本豉油等浸成的雞翼，連Michelle都讚好味！</p><p>再興燒臘飯店（25196639）<br> 灣仔軒尼詩道265-267號地下</p><p>晚餐　正宗迷你獅子頭</p><p>家住跑馬地的Michelle，以地頭蟲姿態推介上海弄堂，點解？原來店內食物給Michelle一種返屋企食飯的感覺。「以前經常食到朋友媽咪煮的上海菜，記憶中的獅子頭Size細細，邊會成個網球咁大，芡汁較清唔太稠身，上海弄堂的獅子頭的大細和味道都好似Auntie煮的，菜飯味道又好，令我充滿回憶！」</p><p>菜膽獅子頭配菜飯$45</p><p>獅子球Size大過乒乓球少少，入口嫩，芡汁充滿肉汁味唔太濃，又唔會稠到似漿糊，Perfect！</p><p>葱油海蜇頭拼牛𦟌$75</p><p>Michelle和陳奕迅都愛的葱油海蜇頭，選用來自大連的頂級紅海蜇，口感超級爽脆，添上葱油香，入口更佳：而牛𦟌則牛味特濃，正！</p><p>菜肉餛飩$30</p><p>好味的菜肉雲吞，其菜肉比例原來好講究最好2:1！老闆用上爽口的小棠菜，今個月更有上海薺菜，不過須預訂兼價錢較貴。</p><p>上海弄堂菜肉餛飩（28916629）<br> 跑馬地綿發街10號地下<br> <br> *晚市須加一服務費</p></body></html>