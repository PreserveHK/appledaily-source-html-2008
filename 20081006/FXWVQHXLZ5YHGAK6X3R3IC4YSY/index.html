<html><header><meta charset="utf-8"><title>男友開騷　話明唔捧場<br>阿Sa冧爆吳尊冷落鄭中基</title></header><body><h1>男友開騷　話明唔捧場<br>阿Sa冧爆吳尊冷落鄭中基</h1><p>蔡卓妍（阿Sa）和吳尊合演的新戲《武俠梁祝》前晚舉行首映禮，一身紅裙的阿Sa坐大紅花轎出場，吳尊則揮劍掀開轎門的紅布迎接阿Sa出場，兩人公然打情罵俏，阿Sa整晚面對吳尊皆表現甜絲絲，不過提到正印緋聞男友鄭中基在台灣開騷時，阿Sa就表示未有時間捧場。</p><p>台灣人氣偶像吳尊首套電影《武俠梁祝》，前晚在灣仔舉行首映禮，吸引大批fans到場打氣。女主角蔡卓妍身穿火紅色短裙化身為新娘子，坐大紅花轎由四位壯男抬出場，吳尊手持長劍，揮劍掀開轎門的紅布接阿Sa出場，司儀叫吳尊揹起阿Sa，但因她穿上短裙怕走光，故未有成事。</p><p>阿嬌害怕人多</p><p>導演馬楚成送上籐條給阿Sa時稱：「如果吳尊唔聽話就教訓佢。」吳尊聞言即以廣東話苦笑說：「點解要打我？我好乖。」阿Sa笑言：「過嚟畀姐姐『fit』。」兩人更和其他演員如冼色麗、狄龍及譚俊彥等掟紅花球，而吳尊和阿Sa影合照時更主動搭她的膊頭，逗得阿Sa甜絲絲。<br> 問到阿Sa有沒有請原定主演這套電影的鍾欣桐（阿嬌）出席？阿Sa說：「有，但太多人唔係咁好。」<br> 至於阿嬌何時復出？阿Sa表示阿嬌復出並非今年內的事，故待公司安排，不過自己則希望阿嬌快些復工。問到有沒有想過獨立發展？阿Sa稱：「一路以嚟電影同廣告都係自己拍，唱歌先一齊，我唔研究啦。」阿Sa只擔心fans會掛住Twins，問有沒有擔心Twins聲勢下跌或有fans跳槽？阿Sa稱大部份fans都一直支持她們。另外，阿Sa說：「導演想我同吳尊合唱主題曲，但因為唔同公司唔成事，𠵱家我唱嘅主題曲《心跳如歌》，吳尊負責講旁白。」</p><p>唔知開騷地點</p><p>談到正印男友鄭中基相隔8年在台灣開演唱會，問阿Sa有沒有給鼓勵？她即說：「加油！」有沒有sms給他？阿Sa亦只說：「加油！」不過阿Sa卻表示沒有時間捧場，更反問記者他在台灣那個地點開騷。<br> 吳尊則大讚阿Sa靚女及很有女人味，他又表示中式婚禮很有趣和浪漫，他說：「汶萊婚禮會掀開新娘面紗再錫佢，我都做過兄弟，幫新郎做掌上壓。」此外，提到飛輪海其他成員爆他在成員的廁所內大便，反而就不準人用他的廁所，吳尊謂：「邊有唔畀，講得誇張，我用過一次人哋個廁所，佢哋都有用過我個廁所。」至於是否有潔癖？吳尊坦言不喜歡污糟，有其他成員經常隨處掉襪子，他也會忍不住出口，十足眾人老竇一樣。<br> 採訪：魯萍<br> 攝影：仇志德</p></body></html>