<html><header><meta charset="utf-8"><title>中環在線：傅成玉買嘢要靜雞雞 - 李華華</title></header><body><h1>中環在線：傅成玉買嘢要靜雞雞 - 李華華</h1><p>中海油（883）董事長傅成玉3年前睇中美國能源商優尼科，但埋到收銀處想話買，俾美國政府截停，搞到買唔成。衰咗唔緊要，最緊要學精，上個月系內海油服務（2883）終於成功買咗間挪威鑽井服務公司AwilcoOffshoreASA（AWO），早前傅成玉接受內地《英才》雜誌訪問，講到兩次購物經驗，話上次衰咗，原因之一係太高調，樹大招風，一單商業買賣俾人搞到政治化，今次學精咗，一於靜雞雞買完先話畀大家知。<br> 《英才》引述傅成玉話，中國企業以往未搞過咁大嘅收購，所以嚇親全球，今次買嘢內部保密做到足，事前雖然歐洲有報道，但國內就冇。同時接受訪問嘅海油服務CEO袁光宇就話，呢段時間有幾次走漏咗啲消息出去，佢哋好擔心俾人攞嚟炒作，好彩最後都買得成。</p><p>冇俾人佔便宜</p><p>袁光宇仲話，談判對手，即係AWO嘅董事長同佢年紀差唔多，都算精明咁話，不過佢補充多句：「但是我覺得也沒有精明到佔便宜的份上。」</p></body></html>