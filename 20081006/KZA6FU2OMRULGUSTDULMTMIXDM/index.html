<html><header><meta charset="utf-8"><title>中環在線：滬政府貼房津搵人才 - 李華華</title></header><body><h1>中環在線：滬政府貼房津搵人才 - 李華華</h1><p>金融海嘯，華爾街一班天之驕子都要失業，不過，天無絕人之路，美國華爾街唔請你，大可以嚟中國搵吓機會。好似中國國際金融公司（簡稱中金），就第一時間走去向美國招攬精英。好多國企、民企都希望請到有國際視野嘅人才。<br> 為咗吸引外國人才，偉大嘅祖國亦都好識做，據《東方早報》報道，上海政府為咗吸引特殊人才，不惜提供房屋津貼，符合條件嘅人才仲有希望可以買或者租住到經濟適用房，等呢批專才喺大陸安居樂業。</p><p>重點招攬金融高新技術</p><p>至於乜嘢係特殊人才？係指內地想重點發展嘅行業，好似高新技術產業、金融業等，簡單啲講，高學歷、高能力、精通國際事務又創新嘅人才，都係上海市招攬嘅對象。<br> 早一年，大陸樓價越升越高，雖則家陣回落啲，但要吸引到外國優才嚟中國幫你打天下，唔畀啲甜頭點得，所以報道話，上海政府首先就鼓勵請人嘅機構自己拎錢出嚟，補貼班特殊人才，又鼓勵有條件嘅大機構，自己起啲公寓出嚟，租畀啲人才。淨係「鼓勵」梗唔夠，所以上海政府亦正研究緊點樣為呢班人才設立住房保障，由政府設立專項資金畀住房補貼。<br> 既然一班金融精英喺華爾街冇運行，咁不妨東來，可能仲好世界呀！<br> 李華華<br> mailto:LiWaWa@AppleDaily.com</p></body></html>