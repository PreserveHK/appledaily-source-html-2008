<html><header><meta charset="utf-8"><title>雷曼呀雷曼 - 左丁山</title></header><body><h1>雷曼呀雷曼 - 左丁山</h1><p>賓架K講起雷曼迷你債券，愈講愈勞嘈。雷曼破產，令世界上最聰明嘅投資者都吃盡大虧，唔少對沖基金損失慘重，芝加哥一間基金因為用雷曼做經紀，股票存放雷曼倫敦，全部凍結晒，要攞番呀？唔打番十年八年官司，休想收回殘餘，呢間基金OakGroup經營二十二年，因此而面臨關門停業命運，其他對沖基金因與雷曼做生意，損失總數難以估計。對沖基金呢個行業管理嘅資金高達一萬九千億美元（彭博數字），畀雷曼破產打咗一記重拳，以後要重新估計對手風險（counterpartyrisk），後果難料。<br> 雷曼在香港擔保子公司（空殼公司）發行結構性產品，是否專呃香港人無知？當然唔係。賓架K話根據芝加哥StructuredInvestments.com嘅資料，結構性票據在二十世紀八十年代在美國出現，因受市場受落，發展迅速，美林、摩根史丹利、雷曼、花旗等紛紛爭發新產品。過去四年，以二○○三年嘅總發行量二百八十億美元為基礎，發行量增加咗四倍，升到一千一百二十億美元。咁龐大嘅數字，邊個買？乜人都有，約五分之三係散戶投資者買入。有此背景，大家就或者會知道點解雷曼在香港不斷發行迷債，據估計約係二十億美元咁上下，雷曼在九月中申請破產保護令，但在八月份，雷曼仍然喺美國發行「100%保本票據」，每張面值一千美元，對象當然係散戶。雷曼申請破產時，申報截至今年五月底嘅結構產品總值高達三百六十六億美元，以此推算，香港嘅份額約係5.4%。另一間大行，摩根史丹利喺二○○七年十一月就發行咗四百二十億美元。<br> 賓架K睇住呢啲數字嚡完又嚡，呻到樹葉落。雷曼破產後，所有股票、債券持有人、債主、客戶全部損失慘重，左丁山怪而問之：「點解唔見美國散戶投資者上街遊行，要求賠償，要求代售銀行，要求聯儲局，要求財政部負責？」賓架K話：「我唔係聰明人，事先睇唔到雷曼會破產，唔識答你嘅問題！」如果世界上有聰明人買雷曼發行一張最簡單嘅IOU（借據），都一樣損失晒，與持有複雜無比嘅結構產品遇上同一命運，因為要害在於雷曼破產，不在於雷曼產品嘅性質。</p></body></html>