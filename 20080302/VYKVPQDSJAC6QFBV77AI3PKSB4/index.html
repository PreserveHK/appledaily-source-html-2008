<html><header><meta charset="utf-8"><title>一醬功成</title></header><body><h1>一醬功成</h1><p>煮餸越來越容易，爐具、廚具越來越多，越來越幫到手；醬汁、配料亦越來越齊備，再難煮的餸，都有人為你想好最易煮的方法。其中醬汁的幫忙度不容輕視，以前做叻沙、五柳魚的一頭煙不再復見，反之今日還可善用既定醬汁做更多其他餸菜，叻沙不一定煮米粉，冬蔭功不一定做湯，任你發揮，總之一醬功成，美食即現。<br><br>記者：廖秀娟<br>攝影：周旭文<br>菜譜及示範：劉晉</p><p>劉晉：私房菜黃色門廚房主持人，city'super客席烹飪導師，愛鑽研食文化，最愛每天逛街市，與靚姐打交道兼搜括靚食材，綽號「街市男」。</p><p>善用醬料變法</p><p>市面上的即用醬料包有幾十種，中西日印東南亞的款式多不勝數，善用來煮餸，變化可以一個月也用不完。「醬料包調好味，用來煮目標餸菜固之然快趣，例如做麻婆豆腐，不用自己開豆瓣醬、辣醬來做，節省很多時間；但最好是醬料有齊不同成份，如果懂得利用，用來醃肉、做其他餸菜也一樣方便。」
</p><p>糖水做糕點</p><p>街市男劉晉舉例，「我試過利用叻沙醬的沙嗲、咖喱成份，做印尼加多加多的沙律汁，方便得多；又試過用日清美味寶的紅豆沙加魚膠粉、椰汁做椰汁紅豆糕，省回不少時間。」<br> 劉晉說了解了醬料包的成份，試試味道，便可變化出很多不同菜式，「例如淘大的五柳甜酸醬，偏甜，沒見一般五柳醬的青瓜絲，我便加糖加醋加青瓜絲混醬，但總比買鹹酸菜、醃青瓜自己做醬容易。」<br> 劉晉還教路，「酸甜醬配海鮮、濃味醬配肉類，通常味道較穩陣，但最緊要事前多試多用，每個品牌都略有不同㗎。」</p><p>認清各大醬<br><br>李錦記香檸軟雞醬$12/3包</p><p>成份：檸檬、醋、生粉、糖<br> <br> 可做之菜：煮海鮮、肉類</p><p>李錦記魚香茄子醬$12/3包</p><p>成份：豆瓣醬、辣椒、生抽、老抽<br> <br> 可做之菜：煮肉類、撈麵</p><p>AHouse麻婆豆腐（辣味）$17.8</p><p>成份：豆瓣醬、辣醬、生抽、老抽、生粉、麻醬<br> <br> 可做之菜：豆腐、肉類</p><p>佳廚酸辣湯$8.5</p><p>成份：冬蔭湯底<br> <br> 可做之菜：炒粉、湯米、烚肉類</p><p>百勝廚叻沙$32.5</p><p>成份：蝦亁、蝦膏、沙嗲、咖喱、叻沙粉<br> <br> 可做之菜：炒海鮮、肉類；湯粉、撈米粉；做沙律汁</p><p>McCormick摩洛哥甜雞醬$14.9</p><p>成份：雞汁、洋葱、胡椒、糖<br> <br> 可做之菜：燜煮煎肉類、意粉醬</p><p>淘大五柳甜酸醬$10/3包</p><p>成份：糖、醋、生粉<br> <br> 可做之菜：煮魚、肉類</p><p>日清蓮子杏仁露$11.9</p><p>成份：杏仁油、椰汁、花奶<br> <br> 可做之菜：杏仁豆腐花、杏汁大菜糕</p><p>Dolmio卡邦尼意粉醬$11.9</p><p>成份：芝士、忌廉、火腿<br> <br> 可做之菜：白汁雞皇、忌廉湯</p><p>五柳炸蛋</p><p>時間：5分鐘<br> 2人份<br> <br> 蛋白炸過非常鬆化，加上五柳汁酸酸甜甜很開胃，最適宜用來加餸，小朋友一定歡喜。</p><p>材料</p><p>雞蛋4隻、五柳醬2包、白醋/糖/水各2湯匙、生粉1茶匙、水1.5茶匙</p><p>做法</p><p>1.燒滾一鑊油，轉至中火，逐隻雞蛋打下油鑊，一邊以鑊剷反轉雞蛋至兩邊炸至定型，便可撈起，再落下一隻，直至炸好4隻蛋。<br> <br> 2.白醋/糖/水加進五柳醬拌勻，下鑊煮滾，加少許生粉水埋芡，便可淋上炸蛋食用。</p><p>貼士</p><p>油要滾，但下蛋前要調至中火，不然太大火蛋白易燶易老。</p><p>冬蔭蝦仁炒河</p><p>時間：10分鐘<br> 2人份<br> <br> 冬蔭的微辣與河粉是絕配，令本來飽滯的河粉變成香辣惹味，想追着吃！而冬蔭本就是為蝦而生，鮮味更加出眾。</p><p>材料</p><p>蝦仁2両、河粉半斤、上湯半杯、銀芽2両、冬蔭醬1包、青/紅椒各半隻（切細片）、水1茶匙、糖1湯匙、鹽少許、油2湯匙</p><p>做法</p><p>1.蝦仁走油備用。冬蔭醬以水開勻。<br> <br> 2.以油起鑊炒河粉，炒至河粉散開，加入蝦仁、青/紅椒兜炒；再加入開好的冬蔭醬、上湯，大火炒至收亁水，加入糖/鹽調味，便可享用。</p><p>貼士</p><p>炒河粉切忌下水，河粉會變成漿糊。</p><p>麻婆雞</p><p>時間：7分鐘<br> 2人份<br> <br> 麻婆豆腐醬有麻醬、有辣油，炒雞本來就惹味無窮；加上亁葱頭、吊味的唐芹，平凡的雞件都變得滋味無窮。</p><p>材料</p><p>雞件8両、亁葱頭4粒、唐芹1條（切段）、青/紅椒各半隻（切細片）、生粉/蛋白/薑汁/米酒各1茶匙、鹽/胡椒各半茶匙、麻婆豆腐醬半包（加1/4包水開勻）
</p><p>做法</p><p>1.雞件以生粉/蛋白/薑汁/米酒/鹽/胡椒醃15分鐘。走油至7成熟。<br> <br> 2.起鑊爆香亁葱頭及唐芹段，加入麻婆醬爆炒；加入雞件，兜炒至收亁水及全熟便完成。</p><p>貼士</p><p>炒時用中至細火，因為醬汁有糖份，易燶。</p><p>摩洛哥排骨</p><p>時間：15分鐘<br> 3人份<br> <br> 本身醬料偏甜，燜過排骨也沾染了甜甜的中東風味，頗有特色。</p><p>材料</p><p>排骨9両、青蒜1棵（切段）、蒜頭2瓣、青/紅椒各半隻（切細片）、摩洛哥甜雞醬2湯匙、水1杯<br> <br> 醃料：生抽/生粉/米酒/摩洛哥甜雞醬各1茶匙、糖/鹽/胡椒各少許</p><p>做法</p><p>1.以醃料醃排骨15分鐘，中火炸至6成熟。<br> <br> 2.起鑊爆香蒜頭、青蒜，加青/紅椒兜炒；再加入排骨、甜雞醬及水，兜勻冚蓋燜5分鐘。</p><p>貼士</p><p>排骨可加少許花奶同燜更香滑。</p><p>叻沙炒中蝦</p><p>時間：5分鐘<br> 2人份<br> <br> 叻沙中的蝦亁、蝦膏與微辣滲入蝦球，蝦的鹹香與鮮味更加提升，變得很具南洋風味。</p><p>材料</p><p>海中蝦6隻、白酒1茶匙、生粉1湯匙、鹽半茶匙、胡椒粉少許；蒜茸半茶匙、薑茸/葱花各1湯匙、上湯半杯、叻沙醬4湯匙</p><p>做法</p><p>1.蝦去殼去腸，以白酒、生粉、鹽及胡椒醃15分鐘，走油。<br> <br> 2.起鑊爆香蒜茸、薑茸及葱花，加入叻沙醬及上湯炒香，加入蝦仁兜炒，灒酒，至收亁水，便可上碟。</p><p>貼士</p><p>百勝廚叻沙醬中有幾款醬包，只用叻沙醬一款，不用其他調味粉。</p></body></html>