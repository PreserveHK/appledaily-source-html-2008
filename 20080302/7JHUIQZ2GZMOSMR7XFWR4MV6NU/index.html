<html><header><meta charset="utf-8"><title>隔牆有耳：「JL」車牌百一萬成交 - 李八方</title></header><body><h1>隔牆有耳：「JL」車牌百一萬成交 - 李八方</h1><p>無字頭18號車牌上星期以1,650萬元天價成交，自訂車牌長賣長有冇咁矜貴，運輸署噚日舉行自訂車牌拍賣，推出嘅244個車牌，只有207個有人舉手，不過有過半數冇人承價，以底價5,000蚊扑槌，其餘37個更加冇人競投，由勾牌者以5,000元買入，拍賣搞足全日，政府只係收到大概551萬元用嚟扶貧，扣埋行政費，認真唔好睇唔好食。</p><p>議員建議網上拍賣</p><p>噚日拍賣以兩個英文字母車牌較好價，其中被指為好似中文「八」字嘅「JL」牌，經過25口叫價，以全日最高價110萬元成交，其次係90萬嘅「JC」，同系「JS」以30萬元賣出。因朱培慶而成名嘅「C0C0」，60,000蚊有交易，其他得意車牌，有諧音類似「醫生矇查查」嘅「DRMCC」、「S0B1G」、「A1RF0RCE」等。<br> 「A1RF0RCE」由飛機發燒友吳先生以12,000蚊投得，廿四孝媽咪胡太，就用32,000元投得「WHY」牌，八方問佢點解，佢話WHY係囝囝英文名簡稱，投嚟送畀個仔做禮物。自訂車牌價、量好似越賣越縮水，同政府預計差一截，有議員建議改為網上拍賣節省成本，睇嚟值得考慮。</p><p>昨日部份自訂車牌成交價</p><p>車牌：JL　成交價：1,100,000元<br> <br> 車牌：JC　成交價：900,000元<br> <br> 車牌：W0W　成交價：100,000元<br> <br> 車牌：C0C0　成交價：60,000元<br> <br> 車牌：WHY　成交價：32,000元<br> <br> 車牌：A1RF0RCE　成交價：12,000元<br> <br> 車牌：S0B1G　成交價：11,000元<br> <br> 車牌：CH1MAWU　成交價：5,000元<br> <br> 資料來源：運輸署</p></body></html>