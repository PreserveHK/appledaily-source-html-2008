<html><header><meta charset="utf-8"><title>最輕最細單反　LiveView臉部對焦</title></header><body><h1>最輕最細單反　LiveView臉部對焦</h1><p>早前Canon推出450D，除咗內置有LiveView功能外，更係率先加入可以對焦功能玩法，令到一向領先LiveView技術Olympus認真失威！所以今次Olympus推出E-420誓要搶回LiveView主導，除咗加入自動對焦功能後，更連臉部對焦都可以玩上LiveView，再次領先LiveView界！<br><br>記者：許福合<br>攝影：林栢鈞</p><p>1,180萬像LiveMOS</p><p>想當年Olympus推出4/3系統，大計就係可以將相機機身及鏡頭都減磅瘦身，而最新E-420推出之時，機身同重量都係最輕最細DSLR，拎上手大約2部手機左右重，而手感方面因為機身手柄比一般相機都細，要適應這個轉變真係要花點時間。E-420同上代E-410拍埋可能分別不大，不過其實內藏功能同規格都提升不少，絕對唔只係部升級機咁流！首先，用家最關心相機像素，E-420用上新開發1,180萬像LiveMOS，配合第三代TurePicIII引擎，拍攝速度可以大大提高，達到可以每秒3.5張速度，要連續拍攝多張相片就好夠用。</p><p>最強LiveView</p><p>原本領導LiveView技術的Olympus，原意就係推出E-420省招牌，誰知被Canon搶先推出內置對焦功能LiveView450D，雖然失威，但LiveView始終係Olympus強項，E-420除咗有自動對焦功能LiveView，仲可以玩埋臉部對焦，拍攝時最多可以同時偵測8個不同面孔，不用怕對焦點走咗後面而失焦！除此之外，使用LiveView時，可以出動11點對焦以及自選點對焦，單鏡機影相越來越似相機仔。E-420只用到2.7吋顯示屏，可見到對比度相當高，黑白位清楚分明，顏色亦甚有水準，唯一不足係不能調校位置，未算玩盡LiveView。</p><p>新鏡20cm近攝</p><p>E-420以入門級用家為主，打開相機Menu，就會見到多達30個拍攝及18種場景模式，由標準人像、夜景，到高階運動拍攝都兼備，即使對攝影新手，亦可經場景模式取得理想效果。今次配合新機推出，Olympus亦會有一系列4/3鏡頭，其中ZuikoDigital25mmPancakeLens就最受注目，25mm焦距（4/3系統下相當於50mm），近攝距離只有20cm，對喜歡玩景深用家必然係至愛，加上成像亦夠Sharp，當作Macro鏡使用亦可！</p><p>測試</p><p>筆者使用ZuikoDigital25mmPancakeLens試拍，最大光圈為F2.8，但景深效果良好，而且利用20mm近攝，微距質素亦佳，可讓玩家拍出不同效果。</p><p>Profile</p><p>感光元件：1,180萬像素LiveMOS<br> 鏡頭：4/3接環<br> 快門範圍：2-1/4,000秒<br> ISO：100-1600<br> 連拍速度：3.5fps<br> 記憶體：CF、xD<br> 屏幕：2.7"<br> 電源：專用鋰電池<br> 體積：129.5×91×53mm<br> 重量：380g</p></body></html>