<html><header><meta charset="utf-8"><title>AtomReturn!<br>iPhone咁好捽</title></header><body><h1>AtomReturn!<br>iPhone咁好捽</h1><p>PDAPhone潮，O2帶起！當中Atom系列曾幾何時係眾OL隨身「碼頭」，不過自去年初AtomLife最後一擊，好多人以為自此絕唱；原來O2Asia早被MWg買起，打響香港「機」界頭炮，就以AtomV經典重生，520MHz高效處理器，配新增QuickMenu自家介面，同iPhone一樣爽住捽芒、切換介面，連葉翠翠玩過都話，WM機中，佢捽得夠快又最爽！<br><br>記者：朱崇德<br>攝影：周旭文</p><p>QuickMenu左右捽功能介面</p><p>個人唔係特別捧iPhone，但如果對行《WM》PDA手機有經驗，都發現好多跟佢玩捽芒、轉介面，都會欠缺流暢感！AtomV機身內置520MHz處理器，相對前朝AtomLife使用的624MHz仲要稍慢咗啲；但當一試新增自家製QuickMenu時，芒底圓球形功能Icon，輕巧一掃，圖隨筆、兩邊走！好明顯其他牌子搞到「Lag機」，並非硬件或系統問題，只要用心寫好個介面，行《WM》都可以玩得爽！基本常用功能如連絡人、行事曆、Office、無線管理等12個常用功能項目，在QuickMenu內已全收錄，喜歡《WM》傳統介面？佢亦一樣有「開始」Pop-up列表。</p><p>陳豪：「無線上網較前代爽」</p><p>連線傳輸功能係AtomV強項！基本玩齊3.5GHSDPA數據傳輸及Wi-Fi（802.11b/g）連線上網，記者會當日仲請嚟O2忠實Fans陳豪做測試：「今個月頭生日時，MWg送咗部AtomV畀我；以前我都玩開舊O2，新V明顯係新世代機，無論喺上網同操作反應速度，感覺明顯流暢又快咗；最鍾意佢個全方位SiRFStarIIIGPS系統，加埋佢個2.8"/26萬色靚芒，不論揸車時做街道圖，或者出外景、行山時做地圖，都一樣又快又準！」</p><p>2.8"靚芒Atom系列最大</p><p>至於手機功能方面，AtomV基本行GSM四頻連UMTS2100MHz，機身使用Atom系列中最大的2.8"配26萬色靚芒；至於記憶體配置使用256MBFlashROM配64MBSDRAM，稍嫌不足！好彩有MicroSD插卡功能，以百零蚊1GB市價，自己添食唔難。<br> 相機功能同前代機睇齊，玩200萬像素鏡頭兼拍片，不過最強係連結上GPS功能，影完嘅相可以用GPS記下地圖位置及時間，方便整理私相簿；其他多媒體功能還包括睇片（MPEG4、3GP及WMV）、聽歌（MP3、WMA、AAC），配合WM6Professional平台，仲有Office打文件，真係娛樂工作集一身。</p><p>翠翠教你捽</p><p>PROFILE</p><p>處理器：IntelXScalePXA270520MHz<br> 系統：WM6Professional<br> 記憶體：256MBFlashROM/64MBSDRAM<br> 網絡：GSM四頻、UMTS2100MHz<br> 顯示屏：2.8"輕觸式屏幕（26萬色芒）<br> 鏡頭：200萬像素<br> 其他：HSDPA、Wi-Fi、GPS、A2DP藍芽立體聲耳筒、FM收音機<br> 尺寸：116×59×14.95mm<br> 重量：133g（連電池）<br> 查詢：MWg（24127858）</p></body></html>