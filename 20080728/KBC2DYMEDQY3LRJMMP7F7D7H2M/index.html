<html><header><meta charset="utf-8"><title>中環在線：大快活老細人工唔及大家樂 - 李華華</title></header><body><h1>中環在線：大快活老細人工唔及大家樂 - 李華華</h1><p>百物騰貴，飲食業越嚟越難做，做快餐業嘅大快活（052）08年度業績賺咗1億銀，喺高通脹經濟放緩嘅環境下，盈利仍然有19.3%增長都算唔錯。大快活最新年報，截至08年3月底計，主席兼執董羅開揚舊年人工亦增加13.8%，跑贏通脹成倍，董事袍金連薪津花紅𢭃748.1萬銀，單係花紅已經多賺80萬銀。<br> 羅開揚嘅薪酬增幅好唔好？搵個同行比一比就知道。相比起競爭對手大家樂（341），羅開揚嘅薪酬增幅原來唔算多，截至08年3月底，大家樂主席兼執董陳裕光嘅薪酬，就錄得近兩成升幅，同07年嘅729.8萬銀相比，多𢭃145.7萬至875.5萬銀。<br> 咁又難怪嘅，論盈利，大家樂比大快活多超過3倍，08年度達4.2億銀，較舊年增長13.6%，陳裕光多𢭃人工亦正常不過。</p></body></html>