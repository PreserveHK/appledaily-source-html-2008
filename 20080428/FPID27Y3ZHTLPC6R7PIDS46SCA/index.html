<html><header><meta charset="utf-8"><title>4日3夜狂質Terios　低波挽面子</title></header><body><h1>4日3夜狂質Terios　低波挽面子</h1><p>四驅車各形各色，當中最引起我好奇嘅，莫過於身形最細小嘅DaihatsuTerios。既有印象中，總覺得四驅車要大大部，先至具備足夠功能應付崎嶇惡劣路面及環境，不過經過4日3夜實試，出盡法寶糟質呢部小四驅，俾我重新認知最簡單而又最大嘅道理：夠用咪得囉！<br><br>記者：梁美甜<br>攝影：王文忠<br>模特兒：Kibby@StageModels&#13;</p><p>狂試扭力加速</p><p>借來測試嘅Terios係青蘋果綠，雖然身形細細，但走上街絕對矚目。估佢唔到係坐上去先發現內櫳空間大到無倫，就算係身高6呎老編定大嚿細佬坐上去都依然闊落。第一日喺灣仔攞車開始，穿梭灣仔銅鑼灣，仲要正值午飯時間，人多車塞，小路仲要人車爭路。Terios予我尚算得心應手嘅感覺，起碼遊走呢個繁華「戰場」、左扭右扭都游刃有餘。加上車身高腰線低視野廣，容易掌握路面情況，不費吹灰之力即走出鬧市直上東廊。Terios相對細小靈活，左穿右插，話咁快就過東廊返到東九龍。上將軍澳道入隧道一段開始Feel到Terios嘅吃力。左右扭無問題，但加速入線上斜單係D波就似乎後勁不繼。拖落低波，當轉數到4,000轉時即見動力。</p><p>測驗實錄</p><p>狂踩郊區試功能</p><p>第二日我同老編都要影相，於是乎以Terios作主要代步狂跑西貢一帶，加埋Model同攝影師，整日都係FullLoad。由匡湖居南圍出九龍方向嗰條斜路出名「長命」，唔拖落低波真係成隻綠色小龜咁慢慢躝，轉低波高轉扭力大時面子返晒嚟，雖不致飆住上，起碼有心有力！之後轉移陣地，去赤柱、石澳一帶繼續糟質Terios。迂迴曲折兼狹窄嘅山路絕對考驗……唔到Terios，只要大前提唔係要求1,500c.c.百零匹馬力嘅Terios有跑車表現嘅話。適當運用附設嘅中央差速鎖，將動力分配到前或後軸，遊走來得非常得心應手。泊車時記得關咗呢個功能，如果唔係部車前後輪唔協調就會吱吱響，超尷尬！
</p><p>狂風暴雨夠定力</p><p>還車當日整天都狂風暴雨，以大家對Daihatsu嘅既有觀感，相信同我一樣，未撻車已經好擔心，屋企人都係，幾十年駕駛經驗嘅老爸尤甚。當天文台掛起黑雨時，我喺九龍城，能見度唔夠幾米，真係幾驚部車會吹到識「飄移」又或者跣胎搶軚咁。事實係，Terios讓我由疑惑到信任。喺濕滑路面，以至滂沱大雨中，佢表現穩定，就算一向以來予人膠感甚重嘅車身，都足以於惡劣天氣下穩步向前，令我以及身邊人都重新認識呢個品牌。幾日來跑咗354公里，以現時油價$15.65一公升嚟計，實試結果係行一公里大約$1.8。1,500c.c咋，咪好貴？全程開足冷氣，又載滿嘢兼勁拖低波狂踩油喎，你話呢？</p><p>1.　Daihatsu車款不嬲都以內櫳闊落見稱，Terios都唔例外。</p><p>2.　16吋輪胎，大過佢嘅比比皆是，我就覺得最緊要係夠用。</p><p>3.　單係行李廂容積已有380公升。</p><p>4.　尾廂唔夠用仲可以收起後排，搬屋都掂啩？</p><p>5.　Terios一如既往，無豪華配備，中控軚環都係簡約設計式樣。</p><p>6.　新牌仔最驚一字式波棍，好易掃晒波吖嘛！</p><p>規格</p><p>引擎：1,495c.c.直4DVVT<br> 馬力：105ps/6,000rpm<br> 扭力：14.3kgm/4,400rpm<br> 傳動：四前速自動波，恒定式四輪驅動附中央差速鎖<br> 尺碼：4,055×1,695×1,740mm<br> 車重：1,180-1,205kg<br> 查詢：皇冠汽車（24766138）</p></body></html>