<html><header><meta charset="utf-8"><title>TakeABreak：香港人終於有TimeOut
</title></header><body><h1>TakeABreak：香港人終於有TimeOut
</h1><p>去倫敦，人手一本《TimeOut》，全城文化活動一覽無遺。過去20年聽過無數傳媒大亨、老總話要搞香港版《TimeOut》，終於還是要《TimeOut》親自落場，雖然比北京、上海版遲了3年，但情根早種，萬眾期待。長毛伸出友誼之手，文化大使巧遇英籍編輯，但談笑風生，合照免問！另外，文化界大事有藝發局資助藝評雜誌《文化現場》5月問世，本地鬼佬的文化雜誌又有《邊緣》（《Brink》）雙語革命，《TimeOut香港》還只講英文，是否有點落後？<br><br>記者、攝影：馮敏兒</p><p>《TimeOut香港》才女掌舵</p><p>《TimeOut香港》上周五創刊，中環、灣仔、尖沙嘴、銅鑼灣隨即搶購一空，出版人DesireeAu，以前是《南華早報》文化版編輯，她說：「自己學中文由睇《蘋果日報》開始，也叫下屬唔識中文都要睇《蘋果》，皆因編採獨立唔怕死，所以自己都好驚被《蘋果》訪問！」終於佢都係派出總編輯PaulKay擋駕。同樣是中國版《TimeOut》的出版人，令人想起《TimeOut北京》出版人洪晃這位才女──陳凱歌前妻，當前的中國Top3博客，又是大思想家、大律師、毛澤東故交章士釗的孫女，毛澤東英語老師、著名女外交官章含之的女兒。在北京和上海的《TimeOut》叫《樂》雜誌，但此刻已傳出《TimeOut北京》早前易手的消息。</p><p>蘇絲黃做封面</p><p>要知《TimeOut》強項是評論文章，一流的文化消費指南，總編輯PaulKay行年廿九，居港5年，仍鬼佬同行：「《TimeOut》這個品牌有意見，讚讚彈彈最緊要誠實，不受外在因素影響，我們的文章作者除了本土，還有紐約、芝加哥、倫敦……」確有幾分國際視野，雖然對象只是香港和澳門。不過《TimeOut香港》第一期封面竟然是單眼皮、杏眼、嘴唇上還有一粒癦的蘇絲黃look!?佢解釋話這個古典形象在《TimeOut》已經用了很多年，每當關係到一個城市的秘密（SecretCity），我們都是以食指放嘴邊來做封面……，很明顯連佢自己都擺脫唔到「鬼佬眼中的中國美女」這份懷舊情意結，也難怪香港的國際形象，原來還未進化過！</p><p>長毛：去倫敦都係靠《TimeOut》</p><p>當街撞正長毛雄，佢話自己去倫敦都係靠《TimeOut》，訪問何不預埋佢，但阿Paul遇長毛即政治敏感發作，做慣傳媒，諗起「赤化TimeOut」都咪話唔驚！無論我點解釋長毛其實係文化人，《TimeOut》粉絲，佢都話合照免問，不過言談之間，得出香港最大的文化問題是場地缺少，兩人甚投契，東西矛盾，本土國際一掃而空！長毛事後才慨嘆：「佢哋唔明中文，所謂文化與大部份本地人亦格格不入。」《TimeOut香港》何時才有像北京、上海一般的中文版？阿Paul話：「籌備至今10個月，先英文，後中文，有希望！」<br> <br> （網站： http://www.timeout.com.hk。查詢：35835678） </p><p>本土佈防：《文化現場》搶先曝光</p><p>《TimeOut》靠藝評，但我們的文化人卻冇晒地盤N年，毋須評價的「藝術」橫行多年，「藝評渴求症」幾乎成瘟疫，連西九統帥曾特首都知衰，終於等到藝發局批出「文化評論」雜誌《文化現場》兩年經費，5月1日出台，數十文化評論大家列陣在前：李照興、廖偉棠、潘國靈、張輝、羅維明，還有高行健……但當我深入腹地，偷窺創刊封面，乜咁似《明報月刊》!?老實人做老實事，總編輯趙來發最後跟我說：「當大家心中有個很後現代的期望，我就來給大家一個反高潮。其實我們的確沒有文化評論雜誌，而何謂文化評論亦大有爭論，不如就看看第一期這試金石吧！」《文化現場》執行總監區惠蓮得此資助其實是06年時藝發局找報章搞文化版不果，她毛遂自薦，計劃書竟然得咗，10年前的《打開》翻身有望……不過佢哋話最大期望唔係創造奇迹，而係可持續發展，最緊要將七零八落的實力重組。<br> <br> （網站： http://www.cforculture.com。查詢：28540050） </p><p>鬼佬《邊緣》文化雙語革命</p><p>講本土文化雜誌，從5月起我們都要預埋澳洲鬼佬MarkAldred自創的《邊緣》一份，阿Mark求愛變移民，千禧登陸，娶得港產美人妻，身為攝影師兼自由記者，受不了編輯的無情刪裁，06年底創辦自己的文化、旅遊、生活雙月刊《Brink》，第一年免費派，今年開始賣，將於5月初出版的一期還中英合璧，雙語革命，內容是獨家訪問美國寸爆大作家高爾‧維多（GoreVidal），同剛訪港的英國上流下流正邪同體熱爆大作家杰弗里‧阿徹（JeffreyArcher）談心……你以為他貼錢買難受，為理想傾家蕩產？錯！佢養得起一頭家，出得起稿費人工。總之一切從簡，寸爆哲學自成一家：「公關想免費宣傳唔好搵我，我清楚收費！」借佢睇出爐《TimeOut香港》佢即時導讀：「你根本永遠不會遇上這種樣子的香港女子！」<br> <br> （網站： http://www.brinkatl.com。查詢：97826417） </p></body></html>