<html><header><meta charset="utf-8"><title>中環在線：國產神奇小子炒銅輸47億 - 李華華</title></header><body><h1>中環在線：國產神奇小子炒銅輸47億 - 李華華</h1><p>13年前，「神奇小子」利森因炒燶期指，搞垮英國霸菱銀行。今年初，法興交易員克維爾炒歐洲股市期指，累法興輸約562億港銀。其實，祖國都有國產「神奇小子」，佢叫劉其兵。<br> 話說05年底，國家物資儲備局期貨交易員劉其兵無故失蹤，當時有報道話佢喺倫敦金屬交易所沽空10萬至20萬噸期銅，涉及金額高達30億至60億銀。最耐人尋味嘅係，國儲局對佢身份支吾以對，又話呢單屬純交易員個人行為，該局唔會孭上身，點知國儲局呢頭唔認劉其兵，嗰頭就非常高調沽出銅庫存，似係補鑊。<br> 疑團終於喺噚日揭盅。據大陸《財經》雜誌報道，呢位國產神奇小子當年38歲，係國家物資儲備調節中心進出口處處長，03年10月以國儲調節中心名義，喺期貨市場大量沽空，點知銅價升，導致2.317萬噸保稅銅貨款虧損。佢仲玩埋結構期權，05年下半年，輸得仲甘，跟住佢就失蹤。<br> 06年6月劉其兵被捕，舊年一審開庭，上月底判決劉其兵7年徒刑。當年如果唔係調用國家儲蓄實銅填氹，損失會由10.3億港銀增至超過47億。</p></body></html>