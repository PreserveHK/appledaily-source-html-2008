<html><header><meta charset="utf-8"><title>英超早飛王：祖維爾尋「根」撐打比 - 畢傑</title></header><body><h1>英超早飛王：祖維爾尋「根」撐打比 - 畢傑</h1><p>畢傑買波好少掂強隊，今周搵場「衰鬥衰」嘅場次，打比郡迎戰韋根做推介。打比郡近期輸得唔抵，有望趁簽入幾名新兵轉轉運，加上領隊祖維爾對前球會熟到爆，〈早飛王〉能否6連勝，就睇打比郡呢個平手盤喇。畢傑</p><p>1〉星期六6　打比郡vs韋根</p><p>英超開「咧」前直到𠵱家，畢傑都仍然認為打比郡冇英超聯水準，假如今周佢哋對實力分子，我依然會貼其對家，話之打比郡有主場之利。不過今次唔同噃，難得對住作客11戰3和8負嘅韋根，打比郡仲唔博等幾時喎？<br> 打比郡都叫積極嘅，喺1月轉會市場重開買咗前紐卡素翼鋒羅拔，近日又買埋布力般流浪嘅沙維治，聽講借用熱刺嘅賀森加利已接近完成階段，霎時間多咗3件有料中場加盟，都諗到對球隊有正面幫助嘅。最重要嘅係3個都打過英超，唔使又好老土咁要適應呢個聯賽風格嘛。<br> 新加盟嘅沙維治為咗多啲機會落場比賽，由布力般減薪過檔都願，呢類球員咪叫有heart囉，踢波最緊要呢樣嘢咋嘛。沙維治嘅踢法，加埋打比郡原有出名攔截狠勁嘅奧克利同路易斯等人，又有羅拔、費爾夏柏派牌，攻守實力真係好咗好多。所以冇養傷嘅安梳爾同皮雅臣，而麥伊夫尼又上陣成疑，平手盤我都認為坐和望贏。</p><p>韋根聯賽作客未贏過</p><p>韋根近期似乎有啲起色，對上6戰3勝2和1負，包括啱啱喺英足盃大炒新特蘭3:0。不過，正如我上述話齋，韋根聯賽作客仲未贏過，上場迫和利物浦1:1，都係靠巴布爾嘅神來之筆。睇番韋根近期入波都係靠賴恩泰萊、巴布爾同舒卓拿等守將，反映剛傷癒復出嘅希斯基及施比斯基狀態都係一般，睇你哋有運得幾耐？何況後防主力舒卓拿已累積足夠黃牌數目，周六作客打比郡要停賽1場，後場實力又弱咗。<br> 總之，打比郡對住同級隊，唔博就等降班㗎喇，難得有個平手盤高水玩吓，大家唔好俾韋根近期戰績嚇親，虛火嚟㗎，信我就要打比郡。</p><p>2〉星期六3　阿仙奴vs伯明翰<br>兵工廠食硬阿「伯」</p><p>阿仙奴周中聯賽盃收起艾廸巴約、法比加斯及路斯基等大部份主力，但卻新添辛德路斯、佐羅及尹佩斯3名傷兵，3人俱未知能否趕及在周六上陣。至於高路托尼、伊保爾及桑治已離隊備戰非國盃，希比則仍因傷上陣成疑。伯明翰肯定有戴文莊臣及借將中場奧賓拿因傷缺陣，上場英足盃精銳盡出仍不敵哈特斯菲爾德，熱捧阿仙奴「主勝」，另可補「大」波膽。《「大」炒客軍》</p><p>3〉星期六4　阿士東維拉vs雷丁<br>維拉「夫添」可掃雷</p><p>維拉目前不受球員傷、停影響，主力如艾邦拉荷、艾舒利楊格及巴利等俱可列陣；球隊近日正打算向熱刺及阿仙奴，分別羅致占邦達及狄亞拉，以加強中後場力量，今周面對失球數字嚴重的雷丁，單W穩。雷丁剛外借隊中守將賀爾斯至英冠的水晶宮，西蒙確斯亦甚大機會離隊，似乎領隊有意將連續13場失球的防線重整；今周或有養傷多時的奧士達復出，格連列圖則續缺陣。《單W算數》</p><p>4〉星期六5　車路士vs熱刺<br>車仔缺非洲兵難拔刺</p><p>車路士周中聯賽盃擊敗愛華頓實欠說服力，證明缺少續要養傷的林柏特及舒夫真高後攻力稍減。杜奧巴、沙洛文卡勞及艾辛等已離隊備戰非國盃，約翰米基爾聯賽盃領紅而要停賽4場，難穩勝熱刺，我會揀「客勝」。熱刺周中聯賽盃收起了羅賓遜，但領隊拉莫斯稱該名門將不等於遭棄用；中場侯度史東續要停賽，而戴倫賓特、卡保奧及列卡度洛查很大機會休戰，可保不敗離場。《冷選「客勝」》</p><p>5〉星期六7　愛華頓vs曼城<br>曼城有力保不敗</p><p>愛華頓最近成功借得華倫西亞中場文奴費南廸斯回巢，周中聯賽盃多打車路士1人下，仍欠運地1:2敗陣；至於奧士文及伊恩端納仍在養傷，雲達美廸及史杜比斯則有望復出。曼城領隊艾歷臣希望大換血，分別從馬賽收購尼安、拿斯尼，以及圖盧茲的艾文達；球隊現時並無主要傷兵，中場米高莊遜已告傷癒，但未知會否正選披甲。曼城近期不敗率高，取受讓平/半的下盤。《和波味濃》</p><p>6〉星期六8　米杜士堡vs利物浦<br>紅軍有謝拉特捧W</p><p>米杜士堡近期狀態異常飄忽，曾擊敗過阿仙奴，但又卻可不敵韋斯咸及伯明翰；球隊日前出價1,400萬鎊欲收購海倫芬的巴西前鋒艾方素，據悉更得到對方答應。至於美度、艾利亞廸里及活基治俱有微傷在身，周六未知能否上陣。利物浦丹麥守將丹尼爾艾格已在預備組賽事復出，但料周六仍不會獲派出戰。不過紅軍有謝拉特復任正選，單W仍可捧，另補小勝開「和局」。《紅軍小勝》</p><p>7〉星期六9　韋斯咸vs富咸<br>雙「咸」打吡吼「大」</p><p>韋斯咸上場聯賽被阿仙奴技術擊倒，實在情有可原，更新添龍格保這名傷兵，不過球隊早前憑主場擊敗過曼聯。柏加、蘇蘭奴及加比頓等已復操，但未知會否周六上陣，這類倫敦打吡戰，吼「大」最合。富咸有意簽入祖雲達斯的守將保桑，而領隊鶴臣稱不介意球隊踢法醜陋，取3分最重要。麥比廸、艾朗曉士、基拿、基斯坦禾及伊恩皮雅斯有傷在身續休戰，取韋斯咸W加「大」。《主W補「大」》</p><p>8〉星期六37　曼聯vs紐卡素<br>紐記炒帥難逃魔掌</p><p>曼聯剛於英足盃憑基斯坦奴朗拿度及病癒復出的朗尼建功，2:0淘汰阿士東維拉，球隊正處於強勢，縱有後衞布朗停賽、施維斯達及史高斯養傷，但有泰維斯及加利尼維利復出，後者更在日前預備組賽事取得入球，大炒可期。紐卡素剛開除領隊艾拿廸斯，由暫代教頭皮雅臣領軍，就算有奧雲、艾美奧比、安利及占士米拿傷癒，相信仍難逃輸波命運，捧紅魔「主勝」穩陣。《曼聯「主勝」》</p><p>9〉星期日2　新特蘭vs樸茨茅夫<br>老樸缺兵作客捧唔過</p><p>新特蘭剛在英足盃0:3不敵韋根出局，領隊堅尼賽後以「羞家」來形容球隊表現；中場基蘭李察臣已復出，惟卡路士艾華斯及祖柏仍要養傷。樸茨茅夫陣中多名非洲兵已離隊，包括簡奴、烏達卡及柏巴廸奧普等，實力當然會大打折扣；而桑戴維斯、派密斯、馬田卡尼及艾舒唐仍因傷缺陣，馬菲泰萊又被保頓挖角，作客始終捧唔過，平手必取新特蘭。《平手撐貓》</p><p>10〉星期日14　保頓vs布力般流浪<br>保頓布力般和味</p><p>保頓將於短時間內簽得些路廸後衞巴爾廸加盟，而希古臣及華斯廸仍在養傷，前鋒安歷卡則據悉有可能會在日內轉投車路士。布力般流浪上場英足盃大敗1:4予英冠的高雲地利，實情是該仗收起了近況大勇的辛達告魯斯，不過這名巴拉圭射手據報有傷在身，周日作客保頓一戰上陣成疑；而艾馬頓及羅拔斯同時因傷未能出戰，令這場英超夜場戰充滿和味，直取和波，亦可兼顧「細」。《買「雙」加「細」》</p><p>周末早飛超級重心</p><p>《英超》<br> 星期六5<br> 車路士vs熱刺<br> 讓球主客和：熱刺勝[+1]<br> <br> 星期六6<br> 打比郡vs韋根<br> 讓球：打比郡（平）<br> <br> 星期六8<br> 米杜士堡vs利物浦<br> 主客和：利物浦勝<br> <br> 星期六9<br> 韋斯咸vs富咸<br> 入球大細：大</p></body></html>