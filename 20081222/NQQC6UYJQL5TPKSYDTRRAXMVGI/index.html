<html><header><meta charset="utf-8"><title>同性密友豪爽又細心<br>菊姐掃護膚品Willy包找數</title></header><body><h1>同性密友豪爽又細心<br>菊姐掃護膚品Willy包找數</h1><p>關菊英挾《無心害你》一曲競逐樂壇頒獎禮大獎，大戰年輕近20年的勁敵謝安琪，菊姐為求靚靚出席盛會，早前專程往銅鑼灣狂掃護膚品，其同性密友周偉利（Willy）陪伴身邊之餘，一見菊姐揀啱心水，二話不說即時畀錢，比男人更疏爽，抵菊姐勁讚她體貼入微。</p><p>年屆50歲的關菊英憑人氣電視劇《溏心風暴之家好月圓》主題曲《無心害你》唱紅，將在下月舉行的《十大勁歌金曲頒獎典禮》上惡鬥31歲的謝安琪，競逐金曲金獎。</p><p>西裝滲陽剛味</p><p>面對一眾樂壇後輩，菊姐當然不容有失，未鬥獎先鬥狀態，早前她便由同性密友Willy陪同去銅鑼灣連卡佛，狂掃護膚品，為備戰悉心裝扮。<br> 當日菊姐未有化妝，身穿深沉色衣物，跟同色系列打扮的Willy襯到絕，Willy一身整齊老西，造型與男士無異。<br> 當菊姐在MOLTONBROWN專櫃揀護膚品時，一直在旁陪伴的Willy還細心畀意見，又跟她一起揀選，二人有傾有講，未幾菊姐揀中兩支護膚品，Willy隨即從褲袋掏出銀包，自動自覺埋單畀錢，非常識做。<br> 其間菊姐發現記者在場，但她仍落落大方，繼續轉去另一化妝護膚品牌Aesop的櫃位選購，而Willy則蹺起雙手等候，偶然又傾電話，有如大忙人一樣。由於菊姐揀護膚品需時，中途Willy曾逕自走開，數分鐘後才折返會合，但今次菊姐未有斬獲，只拉着Willy往停車場取車離開。</p><p>大讚體貼入微</p><p>當日見Willy對菊姐表現體貼，靜候她揀選物品時，絲毫沒有不耐煩，細心程度爆燈。難怪菊姐與Willy交往年多來感情有增無減，她更曾公開大讚Willy體貼入微，令她十分享受。<br> 採訪、攝影：娛樂突發組</p></body></html>