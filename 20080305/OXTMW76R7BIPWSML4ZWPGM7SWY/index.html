<html><header><meta charset="utf-8"><title>25mm超廣角　影齊五朵金花</title></header><body><h1>25mm超廣角　影齊五朵金花</h1><p>拉住個篋，或拎住部幾磅重嘅「磚頭」（單鏡機）四圍走，唔係人人頂得順㗎！Snap友要求好單簡啫，都係老套嗰句：輕、細同薄。今日唔知聽日事，以前未諗過細機像素可達千萬，但𠵱家已經做到。最近，Pan記LUMIX系列更推出25mm超廣角機仔FX36，拎起手，五朵金花圍埋自拍都唔成問題，你仲以為細機只限28mm或35mm？Out喇！<br><br>記者：陳國輝<br>攝影：梁細權&#13;</p><p>拉Wide自拍團體相
</p><p>影遠景，梗係揀部高變焦相機啦，至於影群體相，則需要一部超廣角DC！一般機仔最Wide只有28mm，已稱得上廣角鏡。FX36就更強橫，最Wide係25mm，從右圖試相比較可以睇到，35mm頂多只有兩隻福娃攝入鏡，不過25mm就能夠攝到三隻公仔入鏡，無論係取景長度抑或闊度，都攞得更盡。</p><p>試相：</p><p>分別係25mm和35mm效果比較。</p><p>直錄直出高清720p
</p><p>咪以為DC唔重視錄影功能，如近期Casio加入YouTube模式，直至今次玩高清攝錄，都講明卡片機其實好拍得！FX36配備720p攝錄，可錄低16:9格式嘅1280×720解像度影片，駁埋跟機附送嘅TV線，可直接在LCDTV播放。不過容量要求相當高，據講一張1GB卡僅可錄影約5分鐘720p片段。
</p><p>試相：智能曝光系統
</p><p>使用後，狗仔毛色以及四邊角都光番少少，Tune相時間都慳番。
</p><p>DetailsCheck！</p><p>PanasonicFX36</p><p>有效像素：1010萬<br> 感應器：1/2.33吋CCD<br> 鏡頭：LeicaDCVario-Elmarit6組7片<br> 光圈：F2.8-8.0<br> 變焦：4倍光學<br> 感光度：ISO100-1600<br> 連拍速度：每秒5張<br> 電量：290幅<br> 體積：94.7×22×51.9mm<br> 重量：125g&#13;</p><p>熱辣出爐機晒冷<br>TZ15/11扮長炮王</p><p>走高階機路線的TZ系列分別推出910萬像及810萬像素嘅TZ15和TZ11，最強係兩者均配10倍光學變焦，兼備FX36的720p高清攝錄功能，化身為細機長炮王。<br> <br> 規格：910/810萬像素、28mm廣角、10倍光學變焦、720p高清攝錄、iA智能拍<br> <br> 售價：$3,490（TZ15）/待定（TZ11）</p><p>FS5廣角鏡造價平</p><p>想搵一部比FX36更便宜嘅Wide鏡DC，其實仲有選擇！FS5屬旗下另一路線系列，機身更薄及輕巧，同樣配備1010萬像素和4倍光學變焦，鏡頭採用30mm廣角，比FX36稍輸蝕，但價錢就平$500。<br> <br> 規格：1010萬像素、30mm廣角、4倍光學變焦、僅重119g、2.5吋TFTLCD屏幕<br> <br> 售價：$2,490</p><p>FS20大芒睇Preview</p><p>專業單鏡機玩家會嫌LCD長着太嘥電，但用開細機或卡片DC者就零舍腌尖，要求個芒越闊、像素越高就叫最好！FS20就啱晒，機身配3吋闊23萬像素屏幕，而且可視角度夠晒Wide，睇Preview最啱！<br> <br> 規格：1010萬像素、3吋TFTLCD屏幕、30mm廣角、4倍光學變焦、支援SD卡<br> <br> 售價：$2,790</p><p>入門級抵玩三傑</p><p>價錢為首嘅話，Pan記亦將於第二季推出三款抵玩DC，售價最貴都係$2,000左右。最勁嘅LZ10配備1010萬像素鏡頭，並可連拍7張標準質素相片；至於FS3則以纖體造型贏晒用家歡心，要點揀就自己決定！<br> <br> 規格：810-1010萬像素、2.5吋TFTLCD屏幕、連續拍攝5-7幅相、3-4倍光學變焦<br> <br> 售價：約$2,000或以下</p><p>同場加映</p><p>信興（28330955）
</p></body></html>