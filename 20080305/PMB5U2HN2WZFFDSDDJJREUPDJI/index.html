<html><header><meta charset="utf-8"><title>MMM出超打黑格</title></header><body><h1>MMM出超打黑格</h1><p>春光明媚，要抵擋太陽伯伯散發和暖陽光的魅力，一副黑超唔少得。08S/S新款太陽眼鏡正式出籠，今季懷舊浮誇鏡當道，首先有潮牌「罵自」（MaisonMartinMargiela）推出的一字鏡先拔頭籌，而美牌黑超大阿哥DITA則大玩烏蠅鏡，仲有KarenWalker的Colour鏡、Chloe的象牙白、TomFord的比堅尼鏡框……<br><br>記者：葉雪芯<br>攝影：林栢鈞<br>Model：Ivana@ModelManagement</p><p>MMM無眼睇</p><p>MMM（MaisonMartinMargiela）在時裝界玩偏鋒有幾癲大家有目共睹。今季搞新意思，推出太陽眼鏡，以為佢玩唔出咩花樣，哈，估你唔到，兩塊鏡片合二為一，推出「無眼睇」一字鏡太陽眼鏡。眼鏡分別有啡、黑、鏡面、透明共四色，戴上後，驟眼睇似阿富汗被黑布蒙眼的人質，又似淫照打黑格的主角一樣，不論疑似邊個都好，大膽怪雞得來又的確係型。別以為只是得個設計有型有款，製作亦十分專業，找來意大利殿堂級眼鏡品牌Marcolin打造極薄身的L'INCOGNITO一片式鏡片，並以人手打磨，玩偏鋒都要玩得咁認真，絕對不是得個樣，抵讚！不過好可惜，眼鏡的貨量極少，據知每隻色只返得10副左右，部份更早已被人訂購，有心人即管碰碰運氣，睇睇自己同「罵自」是否有緣吧！</p><p>DITA浮誇烏蠅鏡</p><p>美牌黑超大佬DITA名字本身經已響噹噹，不過今季Hit到盡，多得Juno同阿嬌錦上添花，架起情侶烏蠅鏡令這位黑超大佬上報率激增。其實睇得起DITA又點止Juno同阿嬌，AvrilLavigne、BradPitt、ParisHilton等一早已是捧場客。來自L.A.的DITA，一直主打六、七十年代的懷舊設計，皆因DITA主腦TommyO'gara有鋪戀舊癮。為保眼鏡質素，他堅持「美國設計，日本製造」這條Formula，難怪在日本紅到發紫，今季仲引來日牌undercover一齊Crossover，款式仍以烏蠅鏡為主，鏡框多用瑪瑙色，懷舊味甚濃，鏡臂上還有雕上華麗浮誇的刻花，自問誇得起的，今季一定係DITA。若然日牌唔係咁啱口味，不妨等等到3月中，聽聞新一輪的Crossover版本DITA×Cazal902Vintage將會於3月13日正式面世，將會有十多個新款式，香港會入幾多款暫時未知，DITAFans要密切留意了！</p><p>KarlLagerfeld菲林臂</p><p>設計師出品還有大名鼎鼎的時裝界神枱級人馬KarlLagerfeld，今季亦會推出新款黑超，未知是否上年上映的電影《LagerfeldConfidential》啓發到Karl爺的設計靈感，今季的太陽眼鏡鏡臂上刻有菲林齒輪的裝飾，莫非Karl爺打算從此用菲林來記錄人生？</p><p>多色太陽鏡</p><p>MM同DITA即使點玩都好，亦只是推出黑啡兩色鏡框，如果覺得仲唔夠浮誇，或者配襯春夏服飾嫌悶的話，不妨考慮七彩顏色的太陽鏡。首選的一定是KarenWalker鮮黃色太陽鏡，外形鬼馬，大鏡框懷八十年代的舊，用色夠晒搶眼；TomFord亦有鬼馬之作，推出比堅尼型的鏡框，鼻托位呈交叉八字形，與一般的橫樑鼻托有別，戴上後非常貼面，墨綠色的鏡框感覺清新，必定是夏日出遊的MustHaveItem！
</p><p>Shoplist：	</p><p>M.MaisonMartinMargiela（28697707）<br> 中環安蘭街18號地下<br> <br> D.DITA（25230786）<br> 中環雲咸街13號地下<br> <br> O.OnPedder（21183489）<br> 中環畢打街20號地下<br> <br> E.Marchon（28146699）</p></body></html>