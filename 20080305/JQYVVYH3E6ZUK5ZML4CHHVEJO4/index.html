<html><header><meta charset="utf-8"><title>街道咆哮　速速讓路</title></header><body><h1>街道咆哮　速速讓路</h1><p>要馴服一頭在路上狂奔嘅野馬，絕唔係件容易嘅事，情形就好似揸住全新嘅Mercedes-BenzC63AMG一樣，試問揸住佢出街，大家又點能夠忍到腳，唔肆意狂踩，向住終點高速前進？不過假若你喺路上遇到佢，最好盡速讓路，免得成為佢嘅獵物！<br><br>記者：鄭達基<br>攝影：林栢鈞<br>模特兒：Fiona</p><p>問我全新Mercedes-BenzC63AMG嘅賣點係乜？唔使多講大家都知梗係嗰台收藏喺頭冚下嘅6.2公升V8引擎。一撻車，尾喉傳出嘅雄渾咆哮聲，令旁邊嘅人都即時知道佢係一頭不好惹嘅街道猛獸。<br> 喺展開拍攝工作之前，我刻意揸住佢喺位於淺水灣嘅Mercedes-BenzPerformanceStudio附近兜圈，希望可以重拾當日試車嘅飛快感覺。途中發覺呢台6.2公升V8自然吸氣引擎，輸出夠晒線性，唔使擔心TurboLag呢個問題，即使面對好似香港呢類經常要StopandGo嘅路面，無論要突然加速切線爬頭，又或者同人哋燈位鬥起步，都可以好輕鬆咁完成整個動作。</p><p>霸氣惡相嚇人</p><p>C63AMG有咁強嘅性能表現，主因除咗引擎有強勁馬力輸出外，一套7G-Tronic半自動波箱都幫上唔少忙，因為佢同樣經過AMG作出調校，而駕駛者仲可以使用設喺軚盤後方嘅AMGSPEEDSHIFT轉檔撥片嚟轉檔，快好多㗎。兜咗幾個圈，終於過足癮，可以停低部車欣賞吓佢嘅造型。一身AMG跑車包圍外，全車所有部份，包括頭冚都變咗做拋沙板設計，好有肌肉Feel，襯埋AMG18吋跑車合金胎軨，外觀變得好霸氣，睇見都退避三舍！</p><p>車廂陳設稍欠跑味</p><p>雖然，C63AMG喺外觀上同普通嘅C-Class房車有好大分別，不過當你期待緊佢嘅車廂陳設都同樣有大幅度改裝之際，一打開車門，就會覺得有啲失望。<br> 主因係車廂鋪排嘅整體觀感同普通C-Class房車相近，尤其係中控台部份，睇落密密麻麻，要畀啲時間先可以熟習佢嘅編排。之不過咁，再望真啲就發覺佢嘅前座換咗由AMG提供嘅真皮跑車桶椅，而且仲可以利用電控調校嚟Set腰間嘅支持度，咁就算掟彎嗰陣都可以坐定定。另外，三幅式跑車軚環亦係AMG嘅出品，手握感好之餘仲好有路面感㖭！</p><p>a.同Avantgarde版嘅新C-Class一樣，車頭鬼面罩都係裝有大星徽！</p><p>b.門邊鏡殼上加裝指揮燈，幾乎係新款Benz嘅標準裝備。</p><p>c.即使尾翼唔係誇張嘅款式，但高速行車時都可提供一定嘅穩壓作用。</p><p>Mercedes-BenzC63AMG規格</p><p>引擎：6,208c.c.V8DOHC<br> 馬力：457bhp/6,800rpm<br> 扭力：600Nm/5,000rpm<br> 傳動：7G-Tronic半自動波，後輪驅動<br> 車重：1,730kg<br> 0-100km/h：4.5秒<br> 極速：250km/h<br> 車輛提供：Mercedes-BenzPerformanceStudio（25948128）</p><p>供款計算機</p><p>首期：$108,800<br> 利率：5%<br> 年期：48期<br> 每月供款：約$24,480<br> 註：以上數據僅供參考。</p></body></html>