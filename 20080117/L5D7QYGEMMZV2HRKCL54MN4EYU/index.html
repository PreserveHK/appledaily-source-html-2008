<html><header><meta charset="utf-8"><title>電鍍鬼面罩+大包圍<br>銀鷹Alfa寸得起</title></header><body><h1>電鍍鬼面罩+大包圍<br>銀鷹Alfa寸得起</h1><p>來自意大利嘅AlfaRomeo一向力Sell有性格，如鷹頭般之設計相當惹人注目，代理最近仲加碼力谷，幫159Sportwagon加推全包圍Sportiva版；未睇新配嘅18吋跑車胎軨同全車大包圍，單睇其一身AlfaSilver銀色衣裝再加鍍銀鬼面罩，夠晒閃眼寸爆，點可能低調呀！<br><br>記者：鄭達基<br>攝影：王文忠<br>模特兒：Carey（BXMedia）</p><p>一身包圍　講究跑味</p><p>老實講，已經唔係第一次同159Sportwagon接觸，可以話開始有些少看膩嘅感覺，但今次係代理新推出嘅Sportiva版，用得呢個名，外觀設計上當然要有番咁上下活力感至得；喺佢身上你可以搵到加咗頭唇嘅頭泵把、車身兩側裙腳、加咗跑車擾流嘅尾泵把，同埋加大碼嘅跑車式尾喉套等等，襯埋固有兼設計獨特嘅18吋合金胎軨、可以畀到人有MetallicFeel嘅AlfaSilver銀色等，絕對可用Sharp爆去形容，車迷出街耍帥一流。</p><p>內裝依舊　空間闊落</p><p>試車當日，齋睇159SportwagonSportiva個Look已覺佢好型，原來內櫳都唔差！雖整體陳設同普通版一樣，但保留到AlfaRomeo一貫嘅意式跑車風格，襯埋中控台上嘅金屬面板裝飾，果然夠Cool。<br> 不過，最吸引我都係佢嘅空間感，確實比同級對手強，例如當我要運一啲長身或數量較多嘅行李，只需拉低後排椅背，尾廂容量即由445公升暴升到1,235公升；座椅方面，前後排均用頂級真皮鑲嵌，前排仲係仿桶形設計，承包感更佳，更有埋電控調校同電熱功能。要彈係我搵咗好耐先知尾廂嘅開關掣原來設喺車內倒後鏡前方，而天窗嘅面積如果可以稍為加大的話，將會有更佳視野。</p><p>Q-Tronic波箱　得心應手</p><p>對於揸車要有原始操控感嘅我，Selespeed半自動波確係好玩，但對嗰啲唔係揸開手波車嘅朋友，要操作呢款波箱確係有啲難度；然而，呢部Sportvia版嘅159Sportwagon，由於係3.2公升頂級版本，所以用嘅波箱係Q-Tronic的6前速半自動型號，駕駛者可用全自動模式外，仲可以用波棍或軚盤旁嘅+/-轉檔撥片嚟轉波拖波，完全Fit晒我呢種愛揸手波車嘅人。<br> 此外，名為Q4嘅四驅系統，匹配四輪18吋高性能輪胎，也可為車長幾近4.7米嘅159SportwagonSportiva帶嚟穩定嘅行車表現，配合前座彷桶座椅，即使喺迂迴嘅彎路上掟嚟掟去都唔使怕。</p><p>AlfaRomeo159SportwagonSportiva規格</p><p>引擎：3,159c.c.V6DOHC<br> 馬力：260bhp/6,300rpm<br> 扭力：322Nm/4,500rpm<br> 傳動：6前速Q-Tronic半自動波，四輪驅動<br> 尺碼：4,660×1,828×1,422mm<br> 軸距：2,700mm<br> 車重：1,750kg<br> 車輛提供：AutoSportiva（28778788）</p><p>供款幫你計</p><p>車價：$488,000（標準版）<br> 首期：$48,800<br> 利率：5%<br> 年期：48期<br> 每月供款：約$10,980<br> 註：以上數據僅供參考。</p></body></html>