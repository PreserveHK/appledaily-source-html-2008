<html><header><meta charset="utf-8"><title>魚缸暴炒族：大快活淡市之選 - 方星俠</title></header><body><h1>魚缸暴炒族：大快活淡市之選 - 方星俠</h1><p>通用汽車如不獲美國政府出手相救，當地失業率會點樣？利淡氣氛影響投資市場，昨日亞太區股市表現一般，港股偏軟，微跌13點，收13529，成交萎縮至398億元。大摩將港交所（388）目標價大削一半至38元，似乎年內低位55元好快守唔住。<br> 經濟轉差，不少人生活方式被迫調節，最近落旺區逛街，傳統唔肯畀discount的名店態度都開始軟化，若然港股家陣仲有兩萬五千點，呢類一向「唔憂賣」的名牌又點會睬你！不過，雖然售價有折扣，始終係高消費品，都係賣大眾化商品店舖最具人氣，落區睇過就知大家對經濟前景點諗。<br> 快餐股係淡市目標股份之一，事關快餐股近年無論盈利及營業額維持高增長，除大家樂（341）外，另外大快活（052）幾年前一新形象後，股價表現亦脫胎換骨，04年該股由1.10元水平開始炒上，升至去年2月近12元才見頂回落，累計升幅逾9倍，此種升勢絕非散戶之力所能做到，梗係來自基金力量。</p><p>經濟放緩影響不大</p><p>大快活近期跌至5.20元後即見底回升，股價現於6元水平橫行，可視作淡市投資之選，因經濟放緩對快餐行業影響較輕，盈利可維持平穩增長，吸引機構投資者買入。<br> 方星俠</p></body></html>