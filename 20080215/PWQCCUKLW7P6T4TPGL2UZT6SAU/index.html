<html><header><meta charset="utf-8"><title>度掂佢：洛達平手「川」得過 - 華度</title></header><body><h1>度掂佢：洛達平手「川」得過 - 華度</h1><p>上個禮拜喺主場贏咗班霸阿積士嘅洛達，肯定大振士氣兼信心十足，今周繼續有主場之利，對手亦只係近績麻麻嘅中游分子川廸，洛達呢個平手盤真係全日最吸引。<br> 疑似藝人淫照事件亦都好吸引，上晝行過書報攤便利店，全港所有娛樂八卦雜誌都用淫照做封面，蔚為奇觀；下晝再行過，全部賣晒，個大雜誌架淨係擺兩本旅遊刊物，又係蔚為奇觀！<br> 今年冬天破唔破到40年嚟凍得最耐嘅紀錄，仲有幾日至知，各大報章頭版連載呢單新聞嘅日數之長，相信已經打破咗紀錄。<br> <br> 讓球：洛達（平）<br> <br> 心得：贏完班霸可延強勢<br> <br> 近5場往績：贏贏輸輸輸<br> <br> 華度<br> 賭波贏到一場，贏到一日，贏到一個禮拜，贏唔到一世，幫到你嘅就係咁多。</p></body></html>