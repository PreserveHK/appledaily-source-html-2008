<html><header><meta charset="utf-8"><title>冀宏調放鬆薦工行</title></header><body><h1>冀宏調放鬆薦工行</h1><p>北角Ben認為工商銀行（1398）會受惠於內地放鬆宏調步伐。</p><p>楊：楊慧玲　碩：黃敏碩　欣：李靄欣<br> Ben：呢排好多人話宏調會放鬆，我想推介工商銀行，因為內地只係加咗準備金，但就一次息都未加過。<br> 碩：工行都幾好，係我嘅第二心水，佢有規模效益，第一隻銀行走出去做併購活動，加上發展財富管理業務，同建設銀行（939）一樣，喺淨息差方面有擴闊現象，不過市場始終擔心宏調，現時（工行股價）都喺底部做緊整固，當宏調慢慢放鬆，金融同地產會有推進空間。<br> 楊：工行之前上過6、7蚊，之後跌番落嚟，輪方面係咪都有好多蟹貨？<br> 欣：係，同其他中資銀行股一樣有好多蟹貨，短炒可以考慮買番啲call輪，因為call輪可以盡快令大家止賺或者止蝕。我哋有隻工行call輪（9007），𠵱家都係3毫子左右，而槓桿有5.3倍，今年中先到期。<br> <br> --北角Ben建議--<br> 建議買入價：5.26元　目標價：6元<br> 止蝕價：4.4元　時期：半年</p><p>中信銀行（998）<br>貪平買最弱嗰隻</p><p>黃小姐：好多人都推介國內銀行股，入隻中信銀行（998）好唔好？<br> 楊：中信銀行走勢比較差，好多散戶都已經遺忘咗。<br> 黃：咁係咪差過建行同工行呀？會唔會好過中行（3988）先？<br> 碩：中信銀行現價比招股價可謂一浪低過一浪，自從去過6.5蚊後就輾轉回落，雖然一月中曾有反彈，但走勢始終比較差，𠵱家仲跌穿10天同20天平均線，無論係技術走勢定係基本因素都麻麻哋。<br> 黃：我就係見佢平先買囉。<br> 碩：銀行股嚟講佢算係最弱嗰隻，未來業務前景、競爭力同短期走勢都唔係咁好，如果你睇好中資銀行股，可以喺4.8蚊左右分段走，換馬轉去比較強勢嘅建行。<br> <br> --屯門黃小姐個案--<br> 買入價：5元　目標價：5.5元<br> 止蝕價：─　時期：半個月</p><p>鴻隆控股（1383）<br>估值平朋友叫入</p><p>Frederick：今日有個朋友問我隻鴻隆控股（1383）點睇，我話不如打嚟問你哋仲好，佢市盈率得2倍，你哋點睇?<br> 楊：呢隻股好少人揀。<br> 碩：其實呢隻唔係一線內房股，仲有買股唔係只睇市盈率，要睇清楚間公司嘅土儲多少同埋地點分佈，仲要睇埋可落成樓盤收益。而鴻隆股價一直喺低位徘徊。<br> Frederick：隻股高位去過3.5蚊樓上喎。<br> 碩：但係買內房股要注意估值吸唔吸引，而且揀有國企背景嘅公司會比較好啲。如果你真係想博反彈，我建議可以考慮遠洋地產（3377）同埋華潤置地（1109）。<br> <br> --銅鑼灣Frederick建議--<br> 建議買入價：1.76元　目標價：─<br> 止蝕價：─　時期：三個月</p><p>鞍鋼（347）<br>鐵礦沙供應有保證</p><p>李先生：17蚊買咗鞍鋼（347），有報道話，母公司鞍鋼集團同澳洲礦山企業金達必金屬，一齊開發卡拉拉鐵礦沙項目，上市公司鞍鋼嘅原材料鐵礦沙供應就有保證，對股價應有支持。<br> 楊：大市升4日，鞍鋼嘅股價升4日，股價走勢幾好。<br> 李：係呀，隻股長揸兩個月定係短炒好?<br> 碩：兩個月就似乎長咗啲，到20蚊就差唔多可以先賺一轉。<br> 欣：資源股好受外圍影響，股價連升幾日就要考慮獲利。<br> 李：止賺位應該放喺邊度？<br> 碩：止賺位可以考慮放喺19.8至20蚊之間。<br> <br> --旺角李先生個案--<br> 買入價：17元　目標價：21元<br> 止蝕價：14.3元　時期：兩個月</p><p>中國人壽（2628）<br>焗揸博上34蚊</p><p>關公：個市波動，一早放咗中國國航（753）、中石油（857）啦，𠵱家焗住揸隻中國人壽（2628）。<br> 碩：點解焗揸中國人壽呢？幾錢買㗎？<br> 關公：30蚊囉，唔放因為唔忿氣。<br> 欣：幾時買？<br> 關公：過年前買，隻股上番34蚊難唔難呢？<br> 碩：睇番個圖，隻股喺低位即接近28至29蚊之間都算守得住，有得推進，但近日見到走勢出現裂口，股價似出現一浪低於一浪嘅現象。而股價喺32至33蚊之間的確有小小阻力，要突破到先有新方向。<br> 欣：國壽股價喺27蚊有好強支持，其實國壽個股價短期會喺27至30蚊間上上落落，關公不妨考慮喺呢個區域炒波幅，來回短炒多幾次仲好喇。<br> <br> --大埔關公個案--<br> 買入價：30元　目標價：34元<br> 止蝕價：27元　時期：長期</p></body></html>