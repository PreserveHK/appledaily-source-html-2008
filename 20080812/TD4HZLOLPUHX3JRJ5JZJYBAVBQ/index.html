<html><header><meta charset="utf-8"><title>中環在線：平保登《福布斯》企業榜一哥 - 李華華</title></header><body><h1>中環在線：平保登《福布斯》企業榜一哥 - 李華華</h1><p>8月號美國財經雜誌《福布斯》中文版公佈08年「中國頂尖企業榜」，平安保險（2318）榮升一哥。呢個排名榜係《福布斯》第3年搞，主要針對非國有企業，首先喺幾千間企業中，篩選出500幾間營業額超過30億人仔嘅企業，再根據公司過去3年嘅財務表現，挑選出100間頂尖企業。<br> 今年首次打入榜嘅平保可謂一鳴驚人，首次上榜就攞第一，最開心當然係董事長馬明哲，因為上個月中《福布斯》公佈嘅「中國上市公司最貴老闆排名榜」，馬明哲俾人點名話人工最高，舊年薪酬高達6616萬銀人仔，搞到佢喺股東會度俾班小股東質問，今次平保做咗中國頂尖企業一哥，證明佢領導有方，唔係白𢭃人工，可以話幫佢吐一口寃氣。而上屆做阿一，A股民企首富張近東揸fit嘅蘇寧電器就跌落第9位，差啲拋出十大。</p><p>碧桂園輸畀復星</p><p>中國電腦名牌聯想（992）今年就排第二位，相信同主席楊元慶05年收購IBM電腦業務有關；攞第三嘅係香港人唔係好認識嘅日照鋼鐵，佢公司規模一啲都唔細，07年盈利近59億人仔。<br> 至於中國女首富楊惠妍嘅碧桂園（2007）就位列第15位，排名低於香港上市嘅復星國際（656）、紫金礦業（2899）同中信泰富（267）。<br> 根據《福布斯》嘅調查，今年入榜嘅百強企業，07年嘅平均資產有405億人仔，差唔多係06年嘅兩倍，平均營業額同盈利分別達196億同17億，上升46%同73%。<br> 電郵：mailto:LiWaWa@AppleDaily.com</p><p>福布斯中國頂尖企業榜</p><p>第1位：平安保險<br> 第2位：聯想集團<br> 第3位：日照鋼鐵<br> 第4位：海爾集團<br> 第5位：沙鋼集團<br> 第6位：魏橋創業<br> 第7位：美的集團<br> 第8位：華為技術<br> 第9位：蘇寧電器<br> 第10位：三一集團<br> 第11位：復星國際<br> 第12位：紫金礦業<br> 第13位：中信泰富<br> 第14位：娃哈哈<br> 第15位：碧桂園<br> 第16位：格力電器<br> 第17位：萬科企業<br> 第18位：國美電器<br> 第19位：百麗國際<br> 第20位：信發鋁電<br> <br> 資料來源：《福布斯》中文版</p></body></html>