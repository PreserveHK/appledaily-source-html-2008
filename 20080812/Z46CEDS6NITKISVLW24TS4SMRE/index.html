<html><header><meta charset="utf-8"><title>兩台藝人主持奧運鬥無知<br>李思雅廢噏　袁彩雲發瘟</title></header><body><h1>兩台藝人主持奧運鬥無知<br>李思雅廢噏　袁彩雲發瘟</h1><p>京奧開鑼至今六天，成為全城焦點，無綫、亞視兩台也傾力炮製，奈何兩台奧運主持水準參差，無綫的李思雅、楊思琦、張嘉兒、陳百祥（阿叻）以及亞視的袁彩雲最惹網民起勢狂插，被彈得最「金」的則是李思雅和袁彩雲，前者跟阿叻齊齊捱轟，令無綫接獲共14宗觀眾投訴，無綫外事部總監曾醒明昨日表示有九個投訴指李思雅說話不清晰又不專業，另外五個投訴指阿叻說話太多，資料準備不足。</p><p>曾是香港網球隊成員的李思雅，擔任主持時確廢話連篇，欠缺體育知識。袁彩雲則在幕前扮蠟像，不但是個無聲主持，甚至因靜默太長時間致笑容生硬，難怪她在親子王國網站主辦的「我最喜愛奧運主持選舉」中，僅得21票，成為第10位的包尾主持；至於得票最高的三甲主持依次序為李克勤、顧紀筠和鄭裕玲。<br> 此外，昨日無綫直播中國對西班牙的男子籃球賽，賽情激烈，當雙方對賽至72比72打成比手、尚有約6.5秒就完場，在這緊張關頭，無綫突然停播男籃改播六點半新聞，只在新聞報道中延播賽事，令睇得肉緊的觀眾窒住條氣，隨即惹來網民狂轟。　撰文：林妃</p><p>李思雅　大驚小怪吹脹</p><p>曾是職業運動員的李思雅，廢話竟然排山倒海，例如直播男子雙槓體操項目時，選手要做掛臂動作，她即問身邊評述員：「嘩！咁樣一定好痛啦！」前後嗌足三次，相當無聊。又如播女排賽事，中國女排以對手觸手出界贏分，她高叫：「如果係我就手都斷埋啦。」在旁主持雷禮義即寸她：「咁又冇咁誇張，你都有打過排球㗎！」<br> <br> 網友浪子膠人：李思雅金句：嘩~~~~好嘢~~~勁呀~~~</p><p>袁彩雲　零發言笑到僵</p><p>袁彩雲（左）由無綫跳槽到亞視主持奧運，表現差到無倫。做慣飲食節目的袁彩雲最叻講飲講食，但講到體育則冇眼睇，全程近乎零發言，又呆又硬，只向鏡頭展露僵硬笑容。前日在亞視的香港錄影廠中，當畫面直播中國對波蘭的女排賽時，袁彩雲完全搭不上嘴，坐在最側位置的她低頭扮睇電腦，比起同場反應甚快的顧紀筠輸足九條街。<br> <br> 網友r.12：袁彩雲....真係一嚿雲</p><p>楊思琦　嘈吵九唔搭八</p><p>楊思琦被網友批評聲尖又嘈，主持奧運節目完全達不到水準，又指她計算分數全錯，連小學生程度也不如。她在跳水環節中，被旁述問到今日各跳水選手表現如何時，竟然回答：「好精采呀！不如去一去廣告先啦！」另外，在旁述舉重時她只懂說：「嘩！嘩！好勁呀！女力士呀！」<br> <br> 網友chick978978：兒童節目啱佢，夠低能。</p><p>張嘉兒　體育知識貧乏</p><p>張嘉兒（右）被指說話細細聲扮斯文，但卻經常講錯話，好像郭晶晶跳水時，她連水花也講錯做火花。另外，在跳水頒獎禮，把俄羅斯誤說為蘇聯。另外，張嘉兒又說10米高台跳水的金牌得主是光亮，其實是火亮才對。<br> <br> 網友理想王子：樣又唔得，又唔講得，擺喺度做乜。</p><p>陳百祥　懶叻錯漏百出</p><p>陳百祥（阿叻）被網友批評主持奧運節目時廢話連篇，日前他不甘被彈，反寸網友返屋企瞓，昨日他被網友反攻，斥他是垃圾，又指他厚顏無恥阻住地球轉，例如在中國對美國的男子籃球賽事中，他說：「點解搵Kobe（高比拜恩）做guard嘅？」他以為guard是防守，其實高比負責得分後衞一職，連球員身份也搞不清。<br> <br> 網友okstayat：佢叫人返去唞，不如自己返去先啦！<br> 網友mathrewc：我個人覺得阿叻可能係亞視派去無記嘅卧底。<br> <br> 奧運節目報料熱線<br> 各位讀者如對電視台的奧運節目有任何意見或投訴，歡迎電郵至mailto:adent@appledaily.com。</p></body></html>