<html><header><meta charset="utf-8"><title>奧運你有份：08.08.08奧運<br>劉翔唔俾姚明剪髮　爛GAG奧組委</title></header><body><h1>奧運你有份：08.08.08奧運<br>劉翔唔俾姚明剪髮　爛GAG奧組委</h1><p>奧運爛Gag？唔好問點解！因為我都唔明點解潮流興爛Gag，講嘅俾人鬧無聊照講，聽嘅鬧人低能照笑，更加唔明點解荷媽10幾年前已經識講爛Gag（劇入面）。《家好月圓》都要加爛Gag做噱頭，最近奧運大熱點可以冇佢份。今次特設「爛Gag奧組委」，搵嚟8個DJ加埋有爛Gag王美譽嘅高皓正，自創17個奧運主題爛Gag，睇吓邊個有創意有諗頭，大家齊齊邊笑邊鬧輕鬆吓，齋吹都可湊奧運熱。<br><br>記者：許維雅<br>攝影：譚盈傑</p><p>越爛越鬧越熱</p><p>爛Gag大熱唔係得個講，討論區熱爆，溏心荷媽都講埋一份，高皓正主持娛樂直播同Roadshow日講夜講俾人鬧無聊反而上位，足以證明時下年輕人的確愛無聊。DJ都齊齊撐爛Gag，於電台周不時彈個爛Gag出嚟自己忍唔住笑自己爛，加埋皓正合9個人之力，各人用奧運主題隨口噏幾個，我敢肯定討論區好快會Pose。其實根據討論區內嘅爛Gag分析，食字、食諧音、食意思、講完等於無講都係爛Gag嘅一種，大家請細心品嚐。</p><p>爛Gag王高皓正</p><p>1.奧運足球同跳水項目有同一個招式，係乜？<br> 答：插水。（足球員詐騙被對方球員剷跌稱為插水）<br> <br> 2.點解奧運唔可以食禁藥？<br> 答：因為啲禁藥已經禁咗囉。<br> （……咁都係爛Gag？）梗係！咁爛仲唔係爛Gag？</p><p>萬世巨星主持朱薰</p><p>3.所有奧運運動員最想聽到邊個運動員個名？（係一個「祝福」）<br> 答：李小雙。（你小傷）<br> <br> 4.奧運村內所有運動員有咩事都會搵姚明問，點解？<br> 答：因為姚明係高人，有望指點。<br> <br> 5.奧運最殘忍嘅比賽項目係乜？<br> 答：雙人跳水，其實大部份雙人項目都係。（傷人跳水）</p><p>萬世巨星主持Donald</p><p>6.有邊個成日唔俾姚明剪髮？<br> 答：劉翔。（流長）<br> <br> 7.無綫嘅奧運節目最多成日帶我哋去邊？<br> 答：去廣告。<br> <br> 8.ATV奧運主持顧紀筠將美國水怪史畢茲叫咗做史怪水畢茲。（呢個唔係我作，但我覺得係幾好笑嘅爛Gag。）&#13;</p><p>萬世巨星主持阿占</p><p>9.打邊爐有咩料、落乜嘢淥係同奧運會運動有關？<br> 答：霜降肥牛。（雙槓肥牛）</p><p>森美移動陳強</p><p>10.劉翔姓劉，李寧姓李，咁奧運姓咩？<br> 答案：姓火。（聖火）&#13;</p><p>喪DO男Leo</p><p>11.北京最希望邊一個國家嘅選手嚟參加奧運比賽？<br> 答案：緬甸。（因為唔使墊（音電）支！免墊！）</p><p>新香蕉俱樂部范振鋒</p><p>12.天星碼頭要填海，水立方要……<br> 答：田亮。（食「填」音）<br> <br> 13.點解無綫搵方力申做奧運主持？<br> 答：因為佢係金牌歌手。（金牌娛樂事業有限公司）&#13;</p><p>新香蕉俱樂部阿Ben</p><p>14.金牌冠軍郭晶晶教跳水，成班小朋友都想跟佢學，有邊個唔使佢教？<br> 答：阿花。（花式「識」跳水）<br> <br> 15.最多嘢食嘅奧運比賽項目係咩？<br> 答：排球。因為好多叉燒食。（排球旁述雷Sir經常鬼殺咁嘈大叫「食叉燒呀！」）</p><p>新香蕉俱樂部阿Bob
</p><p>16.最近奧運村重金禮聘鄭裕玲去一個部門做主管，係邊個部門呢？<br> 答：圖書館。（佢喺開幕禮一句：「你又大聲啦！」一鳴驚人，包無人敢嘈）<br> <br> 17.楊老師畀分同學仔，乖畀A、曳畀D、蠢畀U，廢畀咩呢？<br> 答：C。因為費比斯（美國飛魚）</p><p>街訪<br>老師、歌星　全城爛Gag</p><p>抽問一班年輕人考佢哋爛Gag，要佢哋畀分，發覺原來好唔好笑係其次，夠爛就已經夠好笑。10個有10個日日聽，更大爆講嘅由偶像歌星到老師上堂都照講！</p><p>裕美：</p><p>「我唔識講，但高皓正真係成日講，我畀親無表情嘅反應佢，佢又笑得好開心喎。我哋呢行真係好多爛Gag王。」</p><p>范萱蔚：</p><p>「聽到慣晒！成日對住EO2不停亂噏，最鍾意食歌詞，尤其Eric。你越藐佢哋，佢哋就越開心。」</p><p>Kyle：</p><p>「３號爛Gag你小傷，5分！身邊個個都講爛Gag，連老師都成日講，但成班同學靜晒冇反應。但佢都係想搞吓氣氛輕鬆吓啫。」</p><p>小虎妹：</p><p>「我鍾意『去廣告』，好好笑！8分！爛Gag其實本身唔好笑，係因為覺得個Gag無聊而好笑。」</p><p>Kalan：</p><p>「劉翔唔剪髮最爆，7分啦！你估佢唔到咁無聊先好笑。」</p><p>香蕉：</p><p>「金牌方力申，7分。我都會上網上討論區睇吓輕鬆吓嘅。」</p><p>林敏驄先係鼻祖</p><p>講玩奧運爛Gag，林敏驄式嘅求其噏可以話係爛Gag王嘅鼻祖，差不多十年前已經於一個亞視搞笑節目，剪輯啲奧運片段，用體育記者賴到正嘅主持身份旁述片段內容，亂噏、食字乜都出齊，又話香港取得六面（淥麵）金牌，笑到人肚痛。版主一年前上載短片上YouTube，已經有超過十萬人瀏覽，勁呀！<br> <br>  http://www.youtube.com/watch?v=pq-3N4iDln8 &#13;</p></body></html>