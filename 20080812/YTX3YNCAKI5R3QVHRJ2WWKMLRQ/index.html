<html><header><meta charset="utf-8"><title>中環在線：港交所撼低上交所業績前攞彩 - 李華華</title></header><body><h1>中環在線：港交所撼低上交所業績前攞彩 - 李華華</h1><p>舊年內地股市交投暢旺，滬深指數屢創新高，上海證券交易所市值喺8月6號更首度揮低港交所（388），A、B股總市值合共達16.5萬億港銀，之後長升長有。不過勢估唔到事隔一年，市況逆轉，喺全球熊市下，上個禮拜五8月8號，港股市值反超前上交所，當日收市，港交所市值連埋創業板合共15.9萬億，輕微領先上交所1.2%。<br> 按港交所最新數據，星期一主板同創業板市值分別15.7萬億同1008億港銀，加埋成15.8萬億銀。雖然恒指噚日急跌1%，港股市值計落仲有15.7萬億銀，仍然騎住上交所；上交所噚日A、B股總市值13萬億人仔（約14.8萬億港銀），比港交少近6個百分點。至於深圳證券交易所，噚日總市值約3.4萬億港銀，較港交所少八成。</p><p>今派成績表料盈利跌</p><p>最高興當然係港交所主席夏佳理同行政總裁周文耀，喺港交所今日公佈中期業績前，先響頭炮，證明香港國際金融中心並非浪得虛名。<br> 雖然港交所市值再度爬過上交所，但對股民嚟講唔重要，最緊要係港交所今日派成績表究竟派幾多息。瑞信最新發表嘅報告，預計港交所上半年盈利增長31%至30.4億銀；但由於港股近排成交萎縮，第二季盈利料按季下跌16%，繼續維持港交所評級「遜於大市」。睇嚟夏主席要諗諗計，為免盈利倒退，都係出埠搵多啲生意維持業績。<br> 電郵：mailto:LiWaWa@AppleDaily.com</p></body></html>