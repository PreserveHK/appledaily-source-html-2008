<html><header><meta charset="utf-8"><title>德國波子之旅（三）：身份錯亂</title></header><body><h1>德國波子之旅（三）：身份錯亂</h1><p>我頗為鍾情保時捷Cayenne車系，尤其GTS更甚；喺德國波子試車之旅期間，大家趁空檔時走咗入超市逛，喺香料貨架上忽然見到「Cayenne」，即時覺得好親切又搞鬼，雖然早知Cayenne源自一種火辣香料，之不過見到紅卜卜嘅粉末，不期然聯想到波子獨有嘅GTSRed鮮紅色，充份表現出SUV活力充沛同強悍多功能嘅特性。最衰我唔多嗜辣，否則買包返嚟，摻落牛腩河度應該幾好味。</p><p>郵筒定公廁？</p><p>今次行程均每朝七、八點開始出發，加上時差，玩完一日其實都幾攰，返酒店途中驟眼見到呢個超級大郵筒即時醒晒，唔係嘛，成幾米高？睇真啲，哦，原來係要畀錢至用得嘅公廁嚟㗎，仲有Stuttgart黃底黑馬嘅市徽㖭吖，問你服未！<br> <br> 記者：梁美甜<br> 鳴謝：JebsenMotorsLtd-PorscheCentreHK</p></body></html>