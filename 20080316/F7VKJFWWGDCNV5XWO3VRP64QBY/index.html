<html><header><meta charset="utf-8"><title>音樂手機藏DJ　孫耀威越捽越High</title></header><body><h1>音樂手機藏DJ　孫耀威越捽越High</h1><p>斯斯文文嘅孫耀威（Eric），勢估唔到唱到High晒嗰陣，可以勁跳勁唱！講緊嘅係三星發佈第一款雙向滑蓋式手機──i458B，佢最巴閉其實係收藏於Keypad另一端嘅DJ唱盤，簡單啲講即係最新設計嘅環迴音樂觸控鍵，用手指一邊捽、一邊選曲，不知幾爽，難怪Eric玩過後立即喺現場Rap首歌歌頌佢啦！<br><br>記者：陳國輝<br>攝影：王文忠</p><p>Eric：至愛B&amp;O喇叭</p><p>近年「復活」嘅孫耀威，經潛心修煉後，已搖身一變成為唱得又作得嘅唱作歌手。講到對音樂手機嘅見解，睇法都零舍唔同：「雖然我好鍾意i458B嘅環迴觸控鍵設計，但更欣賞機身兩側嘅ICEpower揚聲器，音色真係好勁，據講係由B&amp;O公司設計，所以連個Design都咁特別。」<br> 論操控手感，i458B個環迴觸控設計真係唔講得笑，由於內置彈弓關係，一推出嚟嗰吓零舍爽快。戲肉部份反而麻麻哋，類似DJ打碟用嘅鍵盤玩上手有少少實，而且唔多順滑，如果想痛快地用手指由頭捽到尾，相信有唔少阻滯；但講到ICEpower喇叭音色確實唔錯，如當日筆者喺時代廣場試聽嗰陣，一樣有靚聲表現。</p><p>做音樂十足生仔</p><p>可惜i458B並冇內置與作曲相關嘅Java，否則Eric就可用手機即場示範！「其實寫音樂真係好難，過程非常辛苦，但當你完成後，就會獲得好大滿足感，有如釋重負嘅感覺，其實做音樂就好似生仔咁。」筆者斷言Eric從未有生仔經驗，但講到完成作品後獲得滿足感，喺i458B拍片裏頭便內置一項VideoEditor功能，能夠將幾段影片剪輯埋，再加Effect重新演繹，咁玩應該有唔少滿足感嘞啩！</p><p>MusicCheck！</p><p>LiveShow</p><p>PROFILE</p><p>制式：WCDMA/GSM三頻<br> 體積：101×52×17.8mm<br> 重量：100g<br> 通話時間：420（2G）/210（3G）分鐘<br> 備用時間：340（2G）/310（3G）小時<br> 主要功能：雙向滑蓋式設計、SymbianOSv9.2及第三代S60、環迴音樂觸控鍵、B&amp;OICEpower喇叭、支援最高4GBmicroSDHC卡、HSDPA、200萬像素相機<br> <br> SAMSUNG　（36984698）</p></body></html>