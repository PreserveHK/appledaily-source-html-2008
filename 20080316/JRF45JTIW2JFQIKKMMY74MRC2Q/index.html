<html><header><meta charset="utf-8"><title>股路縱橫：有危就有機尋底期間執平貨 - 郭兆誠</title></header><body><h1>股路縱橫：有危就有機尋底期間執平貨 - 郭兆誠</h1><p>美國次按問題急劇惡化，貝爾斯登出事，令美資大行危機一觸即發，可以好肯定咁講，聯儲局會一路出招，包括向出事的金融機構提供緊急資金，以及再重手減息，以解決信貸緊縮問題，同重振投資者信心。市場已估計，聯儲局本周三有逾五成機會大幅減息一厘。</p><p>恒指有機下試20000關</p><p>美資大行股價插水式下挫，上周五道指12000大關再失守，尾段略為回穩，由大跌300多點收窄到下跌198點，報11951點，本周會繼續尋底，下試上次低位11634；港股亦然，考驗1月22日的21709支持。<br> 港股上周升三跌二，全周共下跌264點，但尾段走勢好弱，上周五曾一度上升440多點，但臨尾散晒，結果收22237，倒跌64點收場。目前港股下望最近的兩個支持位，第一個係21709，第二個係跌穿今年三角形升軌的量度下跌目標20060。<br> 由於外圍同內地A股跌勢未止，港股勢受拖累，21709若守唔住，好大機會下試20060。去年8月17日低點19387會係另一個支持位。<br> H股指數同樣跌穿三角形升軌，上周五收11891，距1月22日低位11779只有112點，今次跌穿機會頗大，會下試量度跌幅10300。<br> 大市若破底而落，則去年10月30日（高位31958）開始的跌市未完。上一次低位21709跌幅達32%，已超過美股熊市平均跌幅的31%，若今次一如所料的跌到近20000點水平，則跌幅更超過37%，時間（估計會到4月初）亦超過5個月，更能滿足大跌市接近上限的要求。</p><p>跌得越深彈幅亦越大</p><p>因此，未來大半個月，大市會反覆尋底，可能會跌多1至2千點，但跌市隨時會完成，重新開展上升浪。今次跌得越深，日後反彈的幅度越大。<br> 年中的升浪估計會為時半年，以個別發展為主，特別係在過去半年已大跌的三四線股（個別跌幅達七至九成），可優先選取，反彈幅度會係以倍計算。<br> 細價股心水有中策集團（235）、利來控股（221）和結好控股（064），都值得留意。</p></body></html>