<html><header><meta charset="utf-8"><title>中環在線<br>紐約財經作家晚會縮皮　華爾街冇贊助飲者自付 - 李華華</title></header><body><h1>中環在線<br>紐約財經作家晚會縮皮　華爾街冇贊助飲者自付 - 李華華</h1><p>全球面臨經濟衰退，人人要減省開支，即使唔節衣縮食都要慳啲使，花旗國就有唔少企業同團體宣佈取消今年嘅聖誕party，實行慳得就慳。<br> 就算搞得成，賓客都要自己科水，再冇freelunch呢支歌仔唱咯，就連紐約財經作家協會一年一度嘅籌款晚會都搵唔到贊助，全場飲品要自己揞荷包。</p><p>冇人肯認頭贊助</p><p>金融危機唔單止引發裁員減薪潮，由於唔少企業縮減皮費，搞到報紙、雜誌廣告收入大減，紐約財經作家協會上個禮拜五舉行FinancialFollies（財經愚人）籌款晚會，想搵客戶贊助番兩萬五蚊美金（都只不過係19.5萬港紙）酒水都冇人肯認頭，搞到協會決定「飲者自付」，唔提供免費飲品。<br> 為咗方便收錢，每杯飲品都貼上價錢牌，雞尾酒同紅酒盛惠11蚊美金，即係85.8蚊港銀；就算齋飲水都要收6蚊美金，盛惠47蚊港銀，認真揦脷。唔知香港幾時會有樣學樣呢呵？&#13;</p><p>齋飲水盛惠47蚊</p><p>除咗冇人肯贊助酒水，晚會出席人數都大減，舊年FinancialFollies賣咗122圍枱，今年就只得116張枱，創咗911以來最大跌幅。<br> 點解？企業閂水喉，好多公關公司都維唔到皮要執笠，留得番落嚟嘅公司都要cutbudget，又點會捨得畀錢贊助party呢。由於今年出席籌款晚會人數減少，sponsor又唔多，所以餘興派對（after-party）都冇舊年咁熱鬧。<br> <br> 李華華<br> mailto:LiWaWa@AppleDaily.com</p></body></html>