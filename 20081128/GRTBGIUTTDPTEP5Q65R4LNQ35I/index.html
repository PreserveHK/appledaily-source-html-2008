<html><header><meta charset="utf-8"><title>中環在線：財經網站俾電盈累死 - 李華華</title></header><body><h1>中環在線：財經網站俾電盈累死 - 李華華</h1><p>如果呢排有人話8號仔電盈嘅服務勁優質，相信一定俾財經網站Infocast（匯港資訊）嘅管理層鬧爆。話說今個禮拜一，佢哋個網站出現3個鐘頭互聯網網路中斷，影響旗下服務同交易，涉及數以千計客仔。當日佢哋已經好嚴正咁話，會同8號仔展開對話，以防止問題再發生。</p><p>斷線三個鐘尋求「說法」</p><p>唔知係咪冇人得閒同佢哋對話，搞到噚日Infocast要發新聞稿再講呢單嘢，話8號仔已經承認件事係佢哋有嚴重人為錯失，因此電盈應負上全部責任。Infocast仲話，管理層對呢件事極之關注，會繼續跟進事件，務求8號仔訂出預防同補救方法防止事件重演。<br> 咁啱得咁蹺，呢個禮拜日又到8號仔一年一度運動會嘅大日子，好話唔好聽，嗰日由8號仔第二把交椅AA艾維朗，到門市sales哥哥姐姐，都會齊齊整整喺晒度，Infocast不妨諗諗去踩場，到時鍾意搵邊個對話都得啦！</p></body></html>