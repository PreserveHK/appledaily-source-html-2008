<html><header><meta charset="utf-8"><title>最佳投資係零投資 - 左丁山</title></header><body><h1>最佳投資係零投資 - 左丁山</h1><p>慈善非牟利團體召開例會與周年大會，同時間分先後舉行，左丁山身為創會一分子，坐定定聽主席報告與財政報告。主席L話今年四川發生大地震，團體急忙到災區視察與參與搶救醫療行動，現仍繼續進行。主席L係創傷科教授，德高望重，係實幹派，在佢號召之下，好多善心人響應，捐錢唔少，分開時段小心使用，未用嘅預算就擺在銀行先。有人即刻問：「邊間銀行？有冇買迷債？有冇買滙豐、渣打？有冇買AIG、花旗？」而今人人怕海嘯，人心虛怯，以前以為好穩陣嘅滙豐、渣打、AIG，永不落日嘅Citi嘅股價都跌到人怕，故此十分敏感，好驚投資輸錢。<br> 負責團體財務嘅經紀K話：「好穩陣，乜都唔中，全部銀行存款，百分百保本。」點解咁醒呢，唔通一早預知有風險？團體嘅義務法律顧問話：「咁嘅，我哋一早查過例書，非牟利慈善免稅團體嘅投資，受嚴格限制，買債券則要買tripleA（AAA）評級，唔准買外國股與外國債，香港邊度有一間本地公司達到AAA吖！」經紀K補充話：「正因為咁，我又怕麻煩，所以過往幾年，我哋有零投資，只係存款啫。閒話一句：時勢不穩，現金為王。」</p><p>主席L請大家鼓掌多謝經紀K管錢夠醒，在金融海嘯嘅大風大雨局面下，團體仍然錄得2%正回報（約相等於平均存款利率），跑贏大市好多，要頒個獎畀經紀K。經紀K笑曰：「估唔到乜都唔做，竟然會人人讚賞？」做就弊咯，輸50%閒閒哋啦。○七年十二月三十一日恒指收27812點，十一月二十五日收市報12878點，未夠一年，跌咗53.3%，唔見一半以上。買親股票都死，買渣打銀行（2888，長揸，不動如山嘅），更加蝕成70%。公務員嘅座右銘係「多做多錯、不做不錯」正好係今年基金經理嘅信條（可惜好少人相信）。見經紀K提出，今年乜都唔做，雖然成績好好，但銀行存款集中於三間銀行，請大家討論有無風險？呢個問題，歷史上第一次出現，副主席話不如分散在幾間銀行以上，但存入邊啲銀行呢，又係要討論。總之以前認為理所當然嘅，𠵱家通通要重新檢視。</p></body></html>