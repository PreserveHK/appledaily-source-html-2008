<html><header><meta charset="utf-8"><title>海嘯捲金沙 - 左丁山</title></header><body><h1>海嘯捲金沙 - 左丁山</h1><p>賭王何鴻燊慶祝八十七歲生辰，十一月二十五日在澳門切餅吹蠟燭，澳門特首何厚鏵陪伴在側，用古老人嘅講法，賭王一生榮顯，梗係八字生得正，不過左丁山唔識算命，唔識講何先生嘅命盤點樣好法。<br> 澳博員工賀老闆大壽，在澳門報章刊登廣告，大字「金雞展翅風吹金沙」，聽聞賭王大樂，笑得開懷。賭王計年齡係生於一九二一年辛酉年，生肖屬雞，辛、酉皆屬金，呢隻雞肯定係金雞，以賭王今日之身家地位，當然係超級金雞。賭王年紀雖大，健康之至，到馬場捧盃，睇「爆冷」贏馬，笑得幾開心呀，相信佢仍然可以使出一招「金雞獨立」，腳踢群魔，金雞展翅，志氣昂揚，吹一口氣，沙粒豈能留在地上，即使係金沙又點話。澳博班員工咁識逗老闆開心，唔怪得賭王話唔會裁員，唔似得「金沙」擴充工程要立即停工，遣散過萬工人。<br> 事先又冇聰明人諗得到，金沙無論如何重秤，海嘯一到，沙灘上之浮沙必定捲入大海，消失得無影無蹤，美國人在澳門開賭場，最初果然「金沙」誘人，財源滾滾，但既以沙為名，根基不穩，築在浮沙上，有啲牙煙感覺。果然金融海嘯一到，金沙四散，反而另一位美國賭場大亨以「永利」為名，英文Wynn又與Win同音，仲可以頂得住。<br> 講呢啲，係事後孔明啫，大事發生後，梗有好多聰明人指手畫腳嘅，事先又唔見佢哋講。呢日波浪許傳真幾幅股票走勢圖嚟，叫左丁山睇真吓，話可以領略世道無常喎。呢幾隻股票係高盛、美林、花旗、大摩、房利美、房地美、AIG、雷曼、貝爾斯登等，睇完，幾驚噃，隻隻股都自高位插水式下跌，高低價差距，以百分點計，美林93.56，高盛79.9，花旗94.8，房利美99.7，房地美99.07，AIG98.57，而且仲係在好短時期內大跌特跌嘅㖭。喂老友，呢啲全部係大名牌集團，曾經睇滙豐唔上眼嘅公司嚟㗎，點知全部都係金融浮沙，海嘯一到，就跌到如斷線風箏，邊度有歷史好講，有一百八十天平均價好講。波浪許講得啱，今時今日講股價，千祈唔好再理會九月十五日以前嘅歷史。</p></body></html>