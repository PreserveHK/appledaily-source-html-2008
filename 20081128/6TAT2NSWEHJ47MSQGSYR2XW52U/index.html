<html><header><meta charset="utf-8"><title>中環在線：財務顧問代客湊仔 - 李華華</title></header><body><h1>中環在線：財務顧問代客湊仔 - 李華華</h1><p>雷曼迷債單嘢，令市民對買基金同債券提高咗警惕，亦對銀行推銷嘅產品冇晒信心。華華噚日到註冊財務策劃師協會搞嘅活動，見到唔少理財專家，普遍認為雷曼迷債事件，冇令客戶對佢哋失信心喎。</p><p>一條龍幫單親媽媽</p><p>點都好啦，始終喺金融海嘯底下，做理財策劃嘅都唔可以單靠畀計劃書做生意，仲要同客講心，先取得客戶信任。協會副會長范維綱話，今年搞嘅香港財務策劃師選舉，同往年最大嘅分別，係啲計劃多咗好多溫情同關心，甚至幫啲客計劃埋下一代，即係跨代理財。<br> 令佢印象最深刻嘅一個參賽計劃書（係真實個案），係為一個單親媽媽克服獨力養細路嘅財務負擔，個理財策劃師投入到見單親媽媽分身不暇，試過落手落腳幫手湊仔，仲幫埋個細路補習，實行一身兼幾職，做埋顧問、保母、社工兼導師㖭。</p></body></html>