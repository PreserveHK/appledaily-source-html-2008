<html><header><meta charset="utf-8"><title>SHINCO二八折開倉抵過×林<br>$3,990癲買46"</title></header><body><h1>SHINCO二八折開倉抵過×林<br>$3,990癲買46"</h1><p>諗起×林早排清貨就火滾！突然宣佈派籌，益晒黃牛黨唔在講；有買冇試！買咗壞貨都唔知，有寃無路訴。老字號收尾收得咁難睇，前車可鑑，所以今日SHINCO二八折起1080iLCDTV陳列品開倉，既有即場試機，7日內仲有壞包換，就算入到屯門老遠排隊，計埋車錢都仲有賺。<br><br>記者︰陸俊雄<br>攝影︰王文忠</p><p>如果你係日本牌子死忠Fans！對國貨毫無信心的話，唔好勉強睇落去，因為SHINCO係國產品牌。而聽到4千蚊唔使有部46"1080iLCD決定起行的，亦都唔好埋怨入到屯門最後空手而回，因為唔似×林要派籌，絕對要早到霸龍頭、先到先得！</p><p>1080i只屬HDReady</p><p>46"的DTV-460係今回必爭之物！雖然只屬HDReady，但支援HDMI輸入，解像度都有1,366×768；對於好多非完美主義者，已經心癢難忍。其實DTV-460可以視為齋芒，因為要透過接駁隨機附送的「EVD多媒體播放控制機盒」，先可以接收電視頻道、睇DVD或再駁BDPlayer。雖然睇落轉接啲，但變相個芒所產生熱量少咗、無形中會更耐用，又有其好處。</p><p>駁Blu-ray都仲得</p><p>試過用嚟駁PS3睇Blu-ray《赤壁》（HDMI線），1000:1對比度數值好一般，但實試光暗位層次表現不俗！都有二線韓產機質素；最令人意外係暗黑畫面雜訊唔多，顏色幾實淨。而在46"下睇千軍萬馬和艦隊，也是細Size電視點都比唔上的氣勢。</p><p>插HDD即錄電視</p><p>呢部32"最大賣點是機背有個可容納外置硬碟的空間，好明顯為錄影而設，不過留意只對應標清電視，高清係錄唔到㗎！</p><p>型號：RTV-3251（32"）<br> 原價︰$6,280<br> 三一折︰$1,990</p><p>內置玩埋DVDPlayer</p><p>跟DTV-460一樣，解像度有1,366×768，可惜對比度冇咁強，只有500︰1。但論外形，係眾機中最靚仔，而且機身右側仲內置了DVDPlayer。不過要提醒大家DTV-3721是陳列品，而且貨量唔多，買之前要試清楚。</p><p>型號DTV-3721（37"）<br> 原價︰$6,980<br> 四二折︰$2,990</p><p>26"玩部屋睇碟</p><p>26"細機仔最適合擺房玩，大家唔好睇小佢，對比度亦有800:1，亦內置了DVDPlayer。<br> 順帶一提，佢有部外形、顏色完全一樣的兄弟機──DTV-3230，32"芒但對比度是700:1。</p><p>型號：DTV-2630（26"）<br> 原價︰$4,580<br> 六五折︰$2,990</p><p>$1,990最平入門價</p><p>多個「A」字的2630，絕對係另一部機來的！最大分別係佢少咗內置DVDPlayer。咁「A」貨冇咁抵喎！又係觀點與角度，部電視少啲搞作，可能更耐用呢。<br> <br> DTV–2630A（26"）<br> 原價︰$3,680<br> 五四折︰$1,990</p><p>其他影音選擇</p><p>其實今次SHINCO開倉，重點雖是LCDTV，但其他如流動DVD播放器、5.1喇叭組合等，亦有得賣。<br> <br> 流動DVD型號：SDP-2001<br> 原價：$2,880<br> 三四折：$999</p><p>SHINCO開倉資料</p><p>日期：11月27至30日（即日至星期日）<br> 時間：上午11時至下午6時<br> 地點：屯門新安街1號憶兆工業大廈3樓C及D室<br> 交通：港鐵屯門西鐵站A出口（步行數分鐘可達）<br> 查詢：36699888<br> 備註：接受現金、EPS、信用卡付款</p></body></html>