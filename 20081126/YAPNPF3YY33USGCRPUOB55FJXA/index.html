<html><header><meta charset="utf-8"><title>中環在線：張錦成「返美聯唔止做顧問」 - 李華華</title></header><body><h1>中環在線：張錦成「返美聯唔止做顧問」 - 李華華</h1><p>美聯（1200）前副主席張錦成喺今個月中回歸美聯集團做顧問，一時間惹嚟各方猜測，市場傳聞話佢係神秘投資者梁向榮委派入美聯，甚至仲話背後有美聯創辦人之一馮銳森嘅支持。噚日華華搵到張錦成解畫，不過佢全部否認。</p><p>會落手落腳做嘢</p><p>佢話一向同美聯主席黃建業有聯絡，咁啱一次講開話自己檔盈富物業大幅收縮後，冇乜世藝，黃建業即刻叫佢返美聯幫手，好快就傾妥條件。張錦成透露，雖則話係顧問，但都要落手落腳做日常事務，好在佢同集團企業事務董事總經理葉潔儀、另一顧問黃錦康之前都合作過，所以都應該駕輕就熟，而今次任務，係令集團有競爭力地適應市場環境喎。<br> 提到馮銳森，原來張錦成都一直同馮生有聯絡，仲爆料話馮生𠵱家日日食雪茄、飲紅酒、打高爾夫球同賽車，認真唔得閒。</p></body></html>