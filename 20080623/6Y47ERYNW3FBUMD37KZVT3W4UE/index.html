<html><header><meta charset="utf-8"><title>軍佬硬Sell型Look</title></header><body><h1>軍佬硬Sell型Look</h1><p>喺芸芸美國軍車中，最為大家熟悉肯定係Hummer同Jeep嘅出品，皆因前者大大部兼有唔少民用版喺香港行走，後者則曾在唔同戰區出現，兼且一款Wrangler車系更屬經典四驅車款。今日，繼全新HummerH3抵港後，08年新版JeepWrangler亦已抵埗，線條設計同當年款式相似，也保留超強越野性能，軍用版嘅特質，喺民用版本上延續落去。<br><br>記者：鄭達基<br>攝影：陳盛臣<br>模特兒：Carin（StageModels）&#13;</p><p>圓潤造型　富美國色彩</p><p>每當提到JeepWrangler，相信大家同我一樣，都會諗起佢嗰個超大鬼面罩加幾乎係OverSize頭燈嘅標誌。唔知係咪因為咁，廠方喺推出08年新版時都刻意保留呢個設計，等大家認得佢之餘，都會記得佢同軍用版有密切關係。<br> 講番呢部08年短陣民用版，造型設計保留咗標誌式鬼面罩同頭燈，線條亦開始變得圓潤，只係車尾同車頂線條仍維持筆直嘅Design，個人覺得唔再似以前一味力Sell硬繃繃。Fans們都唔使因此大喝倒采，事關頭尾泵把同輪拱位置都採用拋外設計，襯埋17吋五輻式合金軨，望落唔只有肌肉感，仲極似軍車嘅Style㖭！抵港新車以軟篷頂作配搭，裝拆過程簡單（但要二人合作才可），若覺得配用硬頂更好的話，只要多付2萬元就可以將佢據為己有，實行「軟硬任你揀」！</p><p>傳統引擎　力大成賣點</p><p>除造型有美國色彩外，車廂及機械配搭亦予人類似感覺。跳入車廂，你會發覺內裏唔少裝備都要比日本或歐洲出品大，而線條亦以筆直為主，整座中控台、乘客席前方首飾箱、冷氣送風口，以至軚盤皆能印證呢個說法。不過，最吸引我注意反而係兩排座椅，佢哋用咗防水及防污物料縫製，即使拍攝當日碰巧落雨而弄濕座椅，只要輕輕一抹就搞掂，唔使驚好似絲絨座椅咁難清理。<br> Jeep特別為Wrangler安排一台3.8公升V6引擎，雖屬較舊嘅OHV設計，行車時噪音較多，但勝在可輸出202匹馬力同315Nm扭力，即使只配4前速自動波，攀爬通往寶馬山嘅一段大斜路都可以輕鬆完成。及後下大雨，我選擇以四驅模式行車，雖然凹凸不平嘅路面令車有些許彈跳，但喺如此濕滑嘅路面下仍能緊抓路面，呢位四驅車壇老前輩果真名不虛傳！</p><p>每月供幾多？</p><p>首期：$38,800<br> 利率：5%<br> 年期：48期<br> 每月供款：約$8,730<br> 註：以上數據僅供參考</p><p>規格</p><p>引擎：3,778c.c.V6OHV<br> 馬力：202bhp/5,000rpm<br> 扭力：315Nm/4,000rpm<br> 傳動：4前速自動波，四驅<br> 尺碼：4,223×1,873×1,865mm<br> 軸距：2,424mm<br> 車重：1,730-1,890kg<br> 車輛提供：HummerHK（69031323）</p><p>HummerH3橙色夠搶</p><p>民用版Hummer無論大至H1還是細至H3，大都以深色車身為主，驟眼睇落同軍用版無大差異。不過，廠方決定搞搞新意思，繼為H3推出Sharp到震嘅黃色車身後，今次仲加推橙色，而內櫳亦以米色作主調，擺明車馬要俘虜年輕Fans歡心。機械配搭則維持以可輸出245匹馬力嘅3.7公升引擎作核心，性能表現毋庸置疑。</p></body></html>