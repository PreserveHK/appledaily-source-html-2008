<html><header><meta charset="utf-8"><title>喜得玉堂字彙 - 左丁山</title></header><body><h1>喜得玉堂字彙 - 左丁山</h1><p>韋基舜遣人送書上門，贈予左丁山，自己當然喜歡到似執到寶。舜哥讀書無數，古書尤其讀得多，我哋有字唔識就會趁在飯局見到佢，乘機請教！譬如「痙頸四」（痙音梗），「頭暈身?」（音慶），「捩手擗」，「掝圍兼起啤」，「掝蛋」，「有咁啱得咁撟」等等，唔搵舜哥都唔知要搵邊個嚟請教。<br> 舜哥送書兼有便條解釋：「基舜偶於舊書攤購得《玉堂字彙》，欣悅之情難以言喻。此卷乃我輩讀書人之工具書，初刻於明崇禎六年；歲次癸酉（一六三三年），該年正是我出生前三百年。其後於清康熙二十九年，歲次庚子（一六九○年）重刻，距今已三百一十八年矣。今採電腦科技，將該書重新素描復修出版，敬奉上乙冊，祈為笑納。」<br> 何止笑納，直情笑到合唔埋口，左丁山邊度識得呢本書吖。舜哥復修《玉堂字彙》之後，交由求知出版社（香港）有限公司出版，希望能藉此公諸同好，冀對有志學好中文人士及莘莘學子有所助益。<br> 翻閱此書，發覺係古代之袋裝字典簡明本，便於攜帶，現在睇起嚟，有好多字已經不常用，左丁山唔識，例如「」（音要，鳥名，如山雞而長尾），虴（音窄，草蟲也），（音翁，香也）；（音彭，大香也）；（音印，馬怒貌），駧（音洞，馬疾行也）；駤（音至，馬不前也），（音試，馬行疾也）；（音局，馬肥壯也），（音懸，馬一歲也）；（音白，馬八歲也），駛（音史，疾也，又馬行疾也）。<br> 嘩，自己平時鍾意跑馬，學埋一啲英文名詞，例如yearling（譯做周歲馬，原來中國古已有之，叫做），trot,canter,gallop（可譯作快踱、慢跑、快跑），竟然對上述古字一無所知，我哋嘅老祖宗對馬極有研究，早已有駛、駧、之分，八歲老馬叫做……左丁山係咁意翻閱一下，已覺慚愧，識字何其少也。明朝字典點解收集咁多關於馬嘅專門字彙呢，唔通係蒙古人遺風？蒙古人一生與馬為伴，騎馬打天下，相信佢哋留下嘅馬的文化，在明代仍有影響力。</p></body></html>