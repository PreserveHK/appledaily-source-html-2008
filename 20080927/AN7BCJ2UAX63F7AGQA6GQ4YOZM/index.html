<html><header><meta charset="utf-8"><title>戒咗毒奶　豬牛魚補番數</title></header><body><h1>戒咗毒奶　豬牛魚補番數</h1><p>牛奶唔敢飲，連我最愛的熊仔餅大白兔糖蛋糕餅亁統統都唔食得，沒完沒了的品檢測試，揭發出越來越多問題食品，非常時期，唔想攞個腎來較飛，即刻請教註冊營養師陳國賓。原來無奶飲都唔使慌，皆因進食其他食物都可以吸收足夠的蛋白質和鈣質，即刻搵埋梁師傅為大家設計幾味戒奶菜式。<br><br>記者：趙珮倩<br>攝影：伍慶泉<br>示範：海景嘉福酒店海景軒總廚梁輝雄（27312883）</p><p>冇奶飲有辦法</p><p>註冊營養師陳國賓表示兩歲以上小朋友就可以戒奶，同成人一樣可透過進食唔同的食物，直接取代牛奶中所含的優質蛋白質和鈣質，「我哋可以食新鮮的豬、牛、魚或雞蛋，呢類食物都含豐富優質蛋白質；而鈣質方面，就可多食綠色蔬菜如芥蘭和菠菜，每日約進食半斤，就足夠全日鈣質的吸收。」<br> 聽人講豆奶都好有益，飲多啲補番得唔得？「豆奶入面的蛋白質可吸收比例較低，即係好難完全吸收，除非有營養師建議，否則唔可以淨係靠飲豆奶嚟代替牛奶的營養㗎！」</p><p>梁輝雄師傅</p><p>入廚年資超過30年，先後於多個國家擔任大廚，不斷鑽研廚藝，擅於炮製時令小菜及廣東美饌，堅持選用優質材料，不時不吃。曾兩次獲得由香港旅遊協會舉辦之「美食之最大賞」。</p><p>糯米酒香牛肉粒</p><p>0hr20min<br> 製作難度：★☆☆☆☆<br> <br> 糯米酒味道帶甜，酒味持久，不過最好都是熄火後才落，避免酒味揮發。</p><p>材料</p><p>牛柳肉6両、紅椒2隻（切角）、葱4棵（切段）、蒜頭2粒（拍爛）、糯米酒1湯匙、蠔油1/2湯匙、雞粉1/3茶匙、糖1/2茶匙、生粉水1湯匙、鹽少許<br> <br> 醃料：鹽1/3茶匙、糖1/2茶匙、生粉1/2茶匙、水1湯匙</p><p>做法</p><p>1.牛柳肉切片，加入醃料醃15分鐘。<br> <br> 2.燒熱鑊，將牛柳肉炒至六成熟，加入紅椒、葱及蒜頭炒勻。<br> <br> 3.下雞粉、糖、鹽及蠔油炒勻，以生粉水埋芡炒至收亁水。<br> <br> 4.熄火後灒糯米酒，快手兜勻上碟。</p><p>貼士</p><p>牛柳肉先放鑊煎熟兩面後才炒勻，煮出來會更香口。</p><p>清酒雲丹蒸白玉粒</p><p>0hr15min<br> 製作難度：★★☆☆☆<br> <br> 要蒸蛋蒸得滑，梁師傅教路一定要慢火蒸，且要不時打開鑊蓋讓它「唞氣」，那就不會蒸到變老蛋，包滑！</p><p>材料</p><p>雞蛋3隻、海膽1/2排、蟹黃1茶匙、熟蟹肉1両、銀杏8粒、毛豆8粒、鹽少許、日本清酒1湯匙、雞湯1/2湯匙</p><p>做法</p><p>1.雞蛋拂勻，加入同等份量的水及鹽拌勻。<br> <br> 2.海膽隔水蒸2分鐘；銀杏及毛豆烚熟。<br> <br> 3.將海膽及熟蟹肉放入大碗內，注入蛋液，隔水蒸8至10分鐘。<br> <br> 4.在蛋面放上銀杏、毛豆及蟹黃。<br> <br> 5.最後將日本清酒加入雞湯及鹽撈勻，淋上蛋面即成。</p><p>貼士</p><p>清酒要最後淋上面，否則吃時會沒有酒味。</p><p>壽司魚茸菠菜湯</p><p>0hr30min<br> 製作難度：★★★☆☆<br> <br> 起初以為壽司魚即日本魚生，非也，原來梁師傅將菠菜混入東星斑肉搓成壽司形狀，然後再注入魚湯，有創意又別致。</p><p>材料</p><p>菠菜葉2棵（切碎）、東星斑1條（約1斤）、芫荽葉/甘笋絲各少許、薑3片、雙蒸酒1湯匙、鹽1/3茶匙、生粉1/2茶匙、水1公升</p><p>做法</p><p>1.東星斑起肉，切出四塊薄片，將其餘斑肉切粒，魚頭魚骨留用。<br> <br> 2.斑肉粒加入菠菜葉，下鹽及生粉拌勻後搓成球狀，每個魚球面鋪上一塊斑肉片，隔水蒸10分鐘至熟。<br> <br> 3.將魚骨及魚頭下鑊，加入薑片煎香，灒雙蒸酒後加水，大火煮滾魚湯至收亁一半份量。<br> <br> 4.將蒸好的斑肉菠菜球浸入魚湯，放上芫荽葉及甘笋絲點綴即成。</p><p>貼士</p><p>要魚湯滾得夠白，灒酒後，將一碗水先倒入鑊中，待滾起後才注入其餘的水。</p><p>蜜豆五花腩卷</p><p>2hr20min<br> 製作難度：★★★☆☆<br> <br> 五花腩以白滷水汁醃過，味濃夠香，切薄片再捲上蜜豆，食落絕不覺得肥膩。</p><p>材料</p><p>五花腩8両、蜜豆/甘笋片各10両、鰻魚汁2湯匙、水1湯匙、糖1/2茶匙、薑3片、葱適量<br> <br> 白滷水汁料：花椒/八角/香葉/草果各1湯匙、水750毫升、鹽少許</p><p>做法</p><p>1.先將白滷水汁料放煲內煮30分鐘，至收到約1碗份量汁液。<br> <br> 2.五花腩汆水後，加入薑及葱煲45分鐘至腍。<br> <br> 3.將五花腩、甘笋片及已汆水的蜜豆放入白滷水汁浸1小時。<br> <br> 4.取出五花腩切薄片，捲入蜜豆，再包上甘笋片。<br> <br> 5.鰻魚汁加入水和糖煮勻，淋上面即成。</p><p>貼士</p><p>五花腩要揀肥瘦均勻，連皮煮口感更爽。</p></body></html>