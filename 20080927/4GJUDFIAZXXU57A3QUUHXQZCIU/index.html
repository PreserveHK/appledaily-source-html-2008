<html><header><meta charset="utf-8"><title>轆Book：飛躍凌羊</title></header><body><h1>轆Book：飛躍凌羊</h1><p>我叫阿咩，人稱楊小姐，起居飲食乜都要夾過度過，買屋要夾生肖、搵對象要夾八字，連食藥都最緊要夾！港人偏愛追求「S班」同「7仔」，真正識得享受之人，自會明白大凌LS460L過人之處；4,608c.c.V8偈，仲有全球首創8個波，沉穩中難掩飛躍幹勁，簡直天生係以守為攻嘅山羊座特性。<br><br>記者：徐影龍<br>攝影：陳陶鈞<br>Model：Phoebe@StageModels</p><p>沉默的羔羊</p><p>LS460L就係LS460長陣版嘅意思，車櫳更寬敞更開揚，以山羊座認真生活、追求地位嘅性格嚟睇，車內應有盡有嘅豪華設備就最得我歡心，除咗行車時超級寧靜外，特長車櫳配合4大張柔軟舒服嘅真皮座椅，前後排一樣坐得好冧。拉低座椅輕躺其上，天窗一開，陽光從頭上照射落嚟，瞇埋眼享受呢股悠閒感，就如置身一大片青草地上，食飽草想瞓覺一樣咁舒服。<br> 當然，好難忍得住唔嘆埋個氣壓式按摩椅，升起Ottoman電動腳靠，成隻大班羊咁攤喺度，覺悶咪播番套《沉默的羔羊》刺激吓囉，頭頂9"大芒瞓喺度睇啱啱好，加埋MarkLevinson音響連19個環迴喇叭，勁有氣氛，天時暑熱包降溫。若嚇到心寒嘅話，紅外線偵測器更識得自行改變冷氣溫度，仲可4個位獨立調校，唔怕影響其他乘客。豪華裝備全電動，㩒下個掣乜都校到，撻車唔使用車匙，連拉手掣都係電子式，毋須擔心粗手粗腳整親我啲羊蹄。</p><p>羊毛，不一定出自羊身上</p><p>我經常被人點錯相話係羚羊，查實山羊對角係唔同㗎！大凌亦一樣被人誤解，外形繼承L-finesse概念，車頭箭形輪廓相當之高貴大方，頭尾燈啓動時呈L形，食番晒Lexus個廠徽，值得一讚。睇LS460L個樣斯斯文文老闆格局，車又牛龜咁大架，以為佢慢吞吞無火氣。你錯喇！4,608c.c.排氣量擔得起架車有突，加埋V8偈成381匹馬力輸出，我揸咁耐都未試過盡油爆住去，要用盡其全球首創嘅8前速波箱，已經好高難度，更遑論要拖低波谷轉數，誇啲講句，掂住油門已可走勻港九新界，呢啲咪力嘅表現囉。<br> 俗語有云：羊毛出自羊身上，有咁大Power，油錢當然同樣可觀喇！你又錯喇，官方數字係9.0公升油/100km，大概$1.5一公里，我就揸得粗魯啲，鍾意大腳起圍快感，所以要差唔多$2一公里，雖然耗油量對比同廠混能型號有啲距離，不過以咁大Size同四千幾c.c.車嚟講，算係幾慳油㗎喇。而且揸得大凌，都係慣性滋油淡定，好Smooth好柔順嘅行車方式，食油極有限。</p><p>LexusLS460L<br>售價：$1,344,000</p><p>引擎：4,608c.c.V8DOHC<br> 馬力：381ps/6,400rpm<br> 扭力：493Nm/4,100rpm<br> 傳動：8前速半自動波，後驅<br> 查詢：皇冠汽車（25119430）</p></body></html>