<html><header><meta charset="utf-8"><title>轆Book：<br>獅城直擊　新達城車展玩甩尾</title></header><body><h1>轆Book：<br>獅城直擊　新達城車展玩甩尾</h1><p>新加坡呢期至巴閉，成為全球首次F1夜間比賽場地，既舉辦連串活動配合賽程，連不嬲喺每年11月舉行嘅車展都提早登場。眼見展場細細，初頭諗住無乜睇頭，殊不知驚喜連場，有甩尾表演兼Launch咗幾部新車，開心！<br><br>記者、攝影：梁美甜<br>鳴謝：ImageMotor（HK）Ltd.</p><p>富士全新車系<br></p><p>車展喺新達城展覽中心舉行，玩到10月5號為止，展場唔算大，三個日本品牌富士、本田同日產已經佔三分二場地，當中以富士最多驚喜，同步Launch咗部獨立開發七座Exige，呢部集七人車、旅行車同埋SUV四驅特色於一身嘅新車，於日本本土有2.0i及2.0GT兩個型號，馬力輸出最高可達148匹同225匹，水平四汽缸引擎底盤、四前速Sportshift加減自動波箱等配備，均源自同廠Impreza，操控同性能有保證。代理話Exige2.0GT大約出年2月引入香港，大家拭目以待啦。同時，富士亦推出全新四門Impreza，原廠分別有1.5R及2.0R兩個型號，如無意外，下個月香港會引入2.0R四門房車，切合車迷口味。</p><p>驚險單邊轆</p><p>留住車迷梗要花心思，大會安排StuntPerformance表演環節，由號稱WorldNo.1PrecisionDriver嘅RussSwift同仔仔阿Paul拍住上，大家依然睇到目不轉睛。眼見三部車越夾越埋，心諗會唔會撞㗎？吱吱聲甩住轆掟住行，堅！跟住甩尾泊L位，頭泵把貼前車尾泵把，勁！再嚟單手，唔係，係單邊轆行車，坐足四五個人，堅，抵有咁鬼多掌聲。</p><p>Exige2.0GT規格<br></p><p>引擎：1,994cc水平對向四汽缸渦輪增壓<br> 馬力：225ps/5,600rpm<br> 扭力：326Nm/4,400rpm<br> 傳動：四前速+/-自動波，前置，四輪驅動<br> 車價：待定</p><p>全球首部潛水車</p><p>無吹水，車都曉潛水，展場展出全球首部曉行曉潛水水陸兩用車SQuba，行陸地極速可達120公里，仲可以開篷，水面行都得，慢啲囉，時速約6公里，咁潛水呢？再慢啲囉，時速約3公里，可以潛入10米深，最勁係超環保，唔單止無廢氣排放，仲可以水力儲電㖭，犀利。</p><p>辣妹剪影</p><p>同場加映</p></body></html>