<html><header><meta charset="utf-8"><title>隔牆有耳：安安樂樂新抱茶 - 李八方</title></header><body><h1>隔牆有耳：安安樂樂新抱茶 - 李八方</h1><p>近排「一哥」鄧竟成因為淫照風波日日捱鬧，保安局「一哥」李少光道行高啲，冇直接捲入風暴，噚日可以安安樂樂飲新抱茶，恭喜恭喜。<br> 李少光喺TVB做藝員嘅囝囝李霖恩噚日小登科，喺旺角神召會禮拜堂以基督教儀式迎娶拍拖五年嘅女友方燕凌（Kitty）。李少光係保安局局長，私人辦喜事竟然零保安，八方見唔到有疑似保安人員在場，同陳冠希記者會有成200幾個警察護駕場面，完全冇得比。<br> 李、方婚禮十分低調，主要係雙方至親好友出席，亦有啲TVB藝員到場，蔡淇浚做伴郎。李少光新抱22歲，現職護士。八方問佢畀新抱幾多分，佢笑而不語；奶奶李太就四萬咁口，話畀90分以上。<br> 八方問局長恨唔恨抱孫，佢笑晒咁搭住八方膊頭話順其自然，新郎哥亦係咁話，又透露會去賭城拉斯維加斯度蜜月，日後繼續做TVB同埋做保險。李霖恩係兒童節目《放學ICU》主持，有啲小fans知佢婚訊好興奮。</p></body></html>