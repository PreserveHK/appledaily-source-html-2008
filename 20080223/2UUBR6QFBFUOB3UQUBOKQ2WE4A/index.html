<html><header><meta charset="utf-8"><title>隔牆有耳：香港警察　安心租用　融入群眾 - 李八方</title></header><body><h1>隔牆有耳：香港警察　安心租用　融入群眾 - 李八方</h1><p>淫照男主角陳冠希現身，早幾日喺九龍灣開記者會上演認錯好戲，中外傳媒幾百個記者蜂擁到場採訪，陳冠希𠵱家全球知名，今時唔同往日，離開記者會場地時有幾百個警察幫佢護駕，沿途仲有警車開路，排場十足江總、胡總訪港，令呢場道歉好戲多咗個國家領導人出巡咁款盛大場面。<br> 好多人睇到呢個畫面即時扯火，直斥堂堂香港警察，點解要幫一個藝人做「實Q」！八方都好疑惑，事關往年7.1，幾十萬人遊行，又唔見警察咁合作喎，民陣要求封路，警方諸多阻撓，自拍淫照男坐架Benz鬆人，差佬就做人牆幫佢開路，唔通有錢佬真係惡啲，窮人就惟忍！</p><p>最低收費兩粒鐘起</p><p>其實唔係有錢佬先可以「享用」警察貼身服務，事關市民真係可以僱用警察做嘢，警員出鐘明碼實價，有數得計好鬼君真。警察係公僕，一般人梗係唔可以請佢哋做私人保鑣，但如果電影公司、電視台等影視製作機構拍攝外景時有需要，可以透過影視處僱用警員協助間歇性封路。<br> 影視處有個價目表，僱用警員斷鐘計，最低收費兩粒鐘起，行內術語「租差費」警員每小時233元，警長329元，督察670元；警車都有價，電單車每小時61蚊，出動大、中型車每個鐘分別要76元同62元，隧道費另計。<br> 雖然警員可以出鐘協助私人機構，不過有關方面唔係老馮批准申請，要視乎實際情況，如果拍攝場面太勞師動眾，據講唔一定批；而出動幾多警員、車輛亦由警方決定，到場警員、警車一律唔可以入鏡，因為佢哋只係指揮交通，絕對唔係茄喱啡俾你點。<br> 除咗影視製作單位，租用大球場、政府大型場地嘅機構，如有需要亦要搵警察維持秩序，據講「租差費」由幾萬蚊起，實際收幾多錢，就要經警方評估風險，決定出動幾多警力而定。有個阿sir同八方講，如果係球賽，雙方球迷有機會衝突，要調派多啲警員到場，一啲宗教活動，參加者冇咁火爆，唔使咁多警察維持秩序，「租差費」會平啲，活動係賣飛或免費入場，「租差費」都唔同計法，因為後者估唔準有幾多人到場。<br> 當日有成200個警員護駕陳冠希，成場大龍鳳搞足半日，根據影視處個價目表，粗略估計「租差費」十萬八萬冇走雞，若然警方唔想俾人批評偏幫呢班富貴，八方建議一哥考慮吓開單畀陳冠希收錢，唔使咁豪用公帑貼佢吖！<br> <br> mailto:pf_lee@appledaily.com</p></body></html>