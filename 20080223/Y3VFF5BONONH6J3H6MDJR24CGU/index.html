<html><header><meta charset="utf-8"><title>網友見證真情流露<br>JJ狂嗌金城武：老公</title></header><body><h1>網友見證真情流露<br>JJ狂嗌金城武：老公</h1><p>夾着「美少女廚神」及「味之天使」之名勇闖樂壇的賈曉晨（JJ），前晚亮相《蘋果》網站直播節目《娛樂開CHAT》，於廣大網友面前，公然表示想嫁給金城武，並渴望將來能像「花師奶」一樣，做個精打細算的肥師奶。當主持人要求JJ在金城武、劉德華、陳冠希、譚詠麟和尊尼狄普（JohnnyDepp）當中揀出生命中重要的男人時，JJ毫不猶豫地大呼金城武「老公、老公！」並說早在看電影《如果．愛》之時，已覺得要嫁給他。此外，酷愛靚仔的JJ選擇了劉德華做散拖男友、尊尼狄普做固定情人、陳冠希做兒子，譚校長則做老竇。至於母親和女兒的人選，她的心水分別是家燕姐和蔡依林。大家可登入《蘋果》網站 http://ent.appledaily.com隨時重溫節目。 <br> 採訪：懷鈺、林惠卿　攝影：林德雄</p><p>最鍾意睇戲唱K　馬鞍山Zero
</p><p>Zero：我知道你遲啲會出專輯同寫真集，除咗呢兩樣外，仲有乜嘢其他新發展，例如拍電視劇、主持遊戲節目？<br> <br> JJ：暫時仲未知，不過公司幫我傾緊，可能會拍戲。<br> <br> Zero：平時你都鍾意煮嘢食，最拿手煮乜？<br> <br> JJ：最拿手係炒菜，不過呢排都好少下廚，因為媽咪喺度幫我煮，加上做完嘢好懶煮。<br> <br> Zero：平時除咗煮嘢食，仲會有乜嘢其他活動？<br> <br> JJ：我好鍾意睇戲同埋唱K。<br> <br> Zero：幾時會同fans有聚會，我哋都想多啲見到你。<br> <br> JJ：其實呢樣嘢我都期待咗好耐，我都希望公司可以幫我安排個特別日子同大家聚會，我遲啲同公司傾吓。</p><p>俾Eason華仔電親　東涌Demi
</p><p>Demi：你入咗娛樂圈之後，可以見到好多唔同嘅男藝人，有冇邊個男藝人電到你？<br> <br> JJ：好多喎！其實好多靚仔藝人都可以電到我，不過愛情，去鍾意一個人就好難。<br> <br> Demi：咁你個偶像係邊個，你鍾唔鍾意台灣嘅藝人？<br> <br> JJ：我好欣賞Eason、劉德華，Eason好有才華，劉德華好勤力。而台灣我好鍾意小豬，佢又靚仔，主持節目又好，我都希望可以有機會同佢合作。</p><p>想扮演女俠警察　沙田Raymond
</p><p>Raymond：你成日寫blog，有冇考慮喺就嚟出嘅寫真集入面寫啲感想，或者將來出本散文？<br> <br> JJ：其實有諗過喺寫真畫啲畫，因為我好鍾意亂畫，大家又覺得OK。我自己寫嘢唔係好叻，可能會畫畫。<br> <br> Raymond：你講過想拍戲，有冇啲角色係未試過，但又好想做？<br> <br> JJ：好多角色我都想做，例如古裝、女俠、差人，因為我真係一個新人，太多嘢未試過，希望有多啲機會可以嘗試。</p><p>感激Fans留言鼓勵　西區Bobo</p><p>Bobo：我想問JJ最想fans幫佢做啲乜，或者一齊做啲乜？<br> <br> JJ：你哋每次喺我個blog留言，對我講啲鼓勵說話，我已經喺個心度笑，有你哋支持已經畀我最大幫助，所以我唔需要真係話要乜嘢，你哋一路支持我，我已經好開心，好多謝！</p></body></html>