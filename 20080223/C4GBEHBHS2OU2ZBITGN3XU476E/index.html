<html><header><meta charset="utf-8"><title>隔牆有耳：林中麟約滿照返工 - 李八方</title></header><body><h1>隔牆有耳：林中麟約滿照返工 - 李八方</h1><p>市建局前行政總裁林中麟舊年12月底約滿，不過佢冇即刻執包袱起身，過去一個半月照舊日日返工坐鎮總裁辦公室，又指示舊同事做嘢，仲繼續由司機接送坐總裁專車，顯得對市建局好長情。</p><p>冇人搞歡送會</p><p>有市建局中人向八方講，林中麟離開前，只有個別高層同佢食飯餞別，冇人幫手搞大型歡送會，有人話可能因為林中麟在位時好嚴厲，就算佢唔做，下屬都唔敢輕舉妄動。有人講笑話唔知係咪未正式搞farewell派對，所以林生唔捨得走。<br> 八方聽聞有人早前向署理行政總裁提出需時執包袱，既然未請到新總裁，間大房同專車暫時冇人用，局方認為行個方便冇乜所謂，卻估唔到要執咁耐，過完農曆年有人仲見林生返office，不知情同事仲以為佢捱義氣留任㖭。<br> 市建局發言人解釋，林中麟約滿前工作繁忙，故獲授權離職後可續用辦公室、秘書服務同專車至本月中，以便收拾物件。有人向八方講，不在其位照道理就唔應該再用公家資源，不過林中麟係市建局「開荒牛」，約滿後又「義務」做評估員工表現報告，咁抵得諗，邊個肯做醜人開聲，問佢攞番用office、專車同司機嘅錢呀！</p></body></html>