<html><header><meta charset="utf-8"><title>隔牆有耳：「Twins」表演扮死狗 - 李八方</title></header><body><h1>隔牆有耳：「Twins」表演扮死狗 - 李八方</h1><p>民建聯噚日喺旺角麥花臣球場搞嘉年華會，呢個活動對象唔係人，大家唔使驚，係寵物啫。民建聯請咗一隊叫「爆炸猛男」嘅嘉賓到場表演，呢隊人賣點唔係猛男，而係幾隻狗，最絕係當中兩隻啡色同黑色嘅雪橇，一隻叫「阿嬌」，一隻叫「阿Sa」，正牌阿嬌噚日失場西九龍中心活動，小狗「阿嬌」卻好落力表演，有個觀眾大聲叫佢表演「扮死狗」，佢即刻瞓低唔郁，好戲過人。<br> 呢對狗仔「Twins」咁精靈，睇到街坊拍爛手掌，民建聯前主席曾鈺成忽然問人，「咁有冇一隻叫曾蔭權？」佢咁好奇，唔知有冇上北京問過領導人同樣問題。佢又話廿幾年前養過隻貓捉老鼠，𠵱家冇養四腳寵物，只係養兩隻腳嗰啲，唔通係雞、鵝、鴨？<br> 蔡蔡子噚日離場時，手捧兩大包狗糧、貓糧，八方以為佢養咗成竇寵物，點知佢話唔係畀動物食，而係畀助理。「我冇錢加佢人工，惟有送貓、狗糧畀佢補數啦！」咁都得！傳聞民建聯可能叮走蔡蔡子，八方噚日問佢有咩打算，佢叫八方唔好虐畜，咪再迫佢。</p></body></html>