<html><header><meta charset="utf-8"><title>新車出閘：<br>的士變臉　玩日本Feel</title></header><body><h1>新車出閘：<br>的士變臉　玩日本Feel</h1><p>向來稱霸香港的士業嘅ToyotaCrownComfort，最近代理方面運嚟咗最新版本。新車嘅改動主要集中喺外觀上，尾燈更用上一排過嘅設計，襯埋跟車身同色嘅門邊鏡、車頂皇冠型燈箱，驟眼望落去同日本版嘅的士好相似，夠晒Sharp！<br><br>記者、攝影：鄭達基</p><p>造型變化多</p><p>雖然啱啱到港嘅新版CrownComfort石油氣的士，喺外觀設計同舊有嘅頗為相近，但望真啲其實佢嘅尾燈換咗做一排過、門邊鏡變咗跟車身同色、燈箱係皇冠形、14吋合金胎軨係新款嘅，就連車身兩側嘅燃氣車輛貼紙都用上新Design，睇落好似成部日本版的士咁，靚過以前好多。<br> 至於車廂陳設方面，同原來嘅型號亦都頗相似，其中後排仍有充裕嘅乘座空間，司機大佬亦唔使重新適應過工作環境，夠晒方便！引擎係2.0公升直4OHC石油氣型號，馬力有79匹，配埋有O/D功能嘅4前速自動波，行車柔順之餘仲可以行得快啲㖭！</p><p>ToyotaCrownComfort石油氣的士規格</p><p>引擎：1,998c.c.直4OHC<br> 馬力：79ps/4,400rpm<br> 扭力：16.3kgm/2,400rpm<br> 傳動：4前速自動波<br> 售價：$225,029<br> 車輛提供：皇冠汽車公共車輛部（28801325）<br> 註：新界及大嶼山的士須另加$2,500噴油費</p></body></html>