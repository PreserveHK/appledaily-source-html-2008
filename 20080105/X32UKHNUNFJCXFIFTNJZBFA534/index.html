<html><header><meta charset="utf-8"><title>新車A-Z：<br>XforX5跑足90年佳馬</title></header><body><h1>新車A-Z：<br>XforX5跑足90年佳馬</h1><p>寶馬車廠於1917年成立，近百年經驗當然可以製造出高性能汽車，酒有陳年佳釀，寶馬就研製出多部陳年佳「馬」。我更深信揸得寶馬車嘅人更係非富則貴，事關佢哋嘅車如同其他歐洲名牌車一樣，無幾十萬都買唔起，而名牌就係無論價錢幾高都依然暢銷。寶馬亦擁有呢份名牌特質，再加添幾分魅力，令愛潮愛型愛名牌以至追求實用者一律愛「馬」，令馬路上萬「馬」奔騰。<br><br>記者：梁美甜<br>攝影：陳盛臣<br>模特兒：Sandy</p><p>空降轉行出四個轆</p><p>寶馬成立之初以生產飛機引擎為主，一次大戰結束之後因經濟蕭條及「國際和約」明文禁止德國生產飛機，以至寶馬轉行由做飛機引擎轉做研製汽車。雖然半途出家，但寶馬推出嘅車款都係性能保證，尤其近年屢獲世界各地嘅車壇賽事獎項，近年更連續喺格蘭披治大賽中奪魁，進一步奠定其性能與實力嘅地位。
</p><p>首部四驅性能高</p><p>X5係寶馬第一部SportsActivityVehicle（SAV），顧名思義係一款跑格嘅四驅車，而頂級版配搭嘅4.8公升V8引擎，再配合唔少一級方程式跑車嘅概念，令引擎輸出馬力達355匹同48.5kgm扭力，喺低轉或中轉數表現扭力強之餘感覺柔滑。四驅車最注重懸掛，X5內置xDrive四驅系統，轉向反應快而敏捷，循迹表現佳，操控猶如跑車。內裝方面則加入大量電子設計裝置，好似一按式波箱，㩒個掣就撻到車；而波棍就似足Joystick，同樣係一按轉波，摸熟之後就會感到轉波及操控快捷而靈敏。科技日新月異，唔做領先者必然被拋離，而寶馬絕對係車壇先鋒之一！</p><p>1.旋鈕式i-Drive多媒體影音裝置，比扭力更扭得。</p><p>2.空間大皮椅舒適，任躺任卧夠承托。</p><p>3.如Joystick嘅波棍，用一隻手指㩒即可。</p><p>4.內櫳設計簡約中帶精緻。</p><p>5.儀錶板提供全面汽車資訊。</p><p>6.後鏡大視野清晰。</p><p>7.19吋輪胎，捨我其誰！</p><p>8.Panorama天幕式天窗，大而開揚。</p><p>9.強悍霸氣高性能嘅X5亦要敗於柔情之下。</p><p>10.心血來潮狂買東西，大容積尾箱更縱容我任性！</p><p>寶馬X54.8iA規格</p><p>引擎：4,799c.cV8DOHC<br> 馬力：355ps/6,300rpm<br> 扭力：48.5kgm/3,400-3,800rpm<br> 傳動：6速Steptronic半自動波，恒式四驅<br> 尺碼：4,854×1,933×1,766mm<br> 查詢：寶馬香港（27145271）</p><p>供款幫你計</p><p>首期：$89,900<br> 利率：6%<br> 月供：約$20,902（48個月）<br> ＊以上數據僅供參考</p><p>四汽缸總部夠獨特</p><p>唔知寶馬係驚人唔知呢幢大廈係屬於佢，定係怕人唔知佢嘅業務係同汽車有關，將位於德國嘅總部大樓起到四汽缸形狀，兼加個大到暈公司Logo㖭！</p><p>三位數命名含意</p><p>寶馬自1936年開始以三位數命名首部敞篷跑之後，這種三位數命名就沿用至今。第一位數代表車身系列，其餘兩位數就係指排氣量，好似323就係指2,300c.c.嘅3系車款嘞！Benz有專屬改車部門AMG，寶馬都有，就係Motorsport（M），出自呢個部門嘅車喺車系前面加個M字，好似最近勁Hit嘅M3咁囉！
</p><p>紐約有「寶馬橋」</p><p>寶馬橋唔喺德國而喺美國，仲要係喺商業區紐約入面。紐約有CityofBridges之稱，一個城市就有二千幾座橋，當中有三條連接曼哈頓南面同東北地區，依次係Brooklyn、Manhattan同埋Williamsburg，啲人為方便記就以第一個字母稱呼，於是就出現BMW，中文咪係寶馬三橋囉！</p></body></html>