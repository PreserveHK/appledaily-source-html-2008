<html><header><meta charset="utf-8"><title>新車A-Z：<br>WforLegacyGTWagon　狼才旅貌</title></header><body><h1>新車A-Z：<br>WforLegacyGTWagon　狼才旅貌</h1><p>掃把佬威名遠播，水平對向偈加四輪驅動，彎路直路無敵手，幾乎等同辣爆代名詞。不過近年廠方轉Feel，將掃把佬車系改得成熟斯文，甚至力谷旅行房車，就好似今日呢架LegacyGTWagon咁，依舊隱藏四驅辣跑本質，咪以為佢穩重大方就蝦佢呀！<br><br>文、攝：法拉李<br>Model：Joanne</p><p>富士一直鍾情水平對向引擎，優點係將活塞分佈在引擎左右兩邊，令引擎重心降低以及將左右活塞的作用力互相抵銷，令引擎運作時得到更高平衡度，行車時的穩定性相對大幅提高。<br> 全賴水平對向引擎的低重心和獨門的恒式四驅系統，令它可視各大小彎路於無物，四輪有如在路軌上行走一樣，非常平穩貼服，無咁易出現甩尾同推頭。就算遇到推頭情況，只須keep住油門扭多少少軚，便可感到尾輪微微向外走，抵銷轉向不足嘅推頭情況。<br> 雖說是小改款，外形無大改變，但最大改進是在新車加入SI-Drive系統，位置在波棍後方，造型有點似寶馬iDrive的銀色旋鈕，提供SportSharp、Sport及Intelligent三種模式選擇，即是透過電腦調校引擎及轉波反應，去配合駕駛者的需要而提升引擎爆炸力及耗油量。</p><p>舒適度不失禮</p><p>Legacy始終是部高級行政房車，適舒度一點也不失禮，前排一對電動真皮座椅連發熱裝置，唔怕凍親個八月十五，後排追加冷氣出風口，瞻前顧後冬暖夏凉。<br> 最引人入勝係套Mcintosh高級音響，分前、中、後分體佈置，尾廂加埋重低音，足足14個喇叭！足夠做到高音甜、中音準、低音勁。當你發揮馬力大踩一輪，停埋一邊休息時可以嘆吓靚音色，Legacy可謂真正做到動靜皆宜。單看車身造型，斯文大方又用上Mcintosh高級音響，真係難以想像是一部260匹的高性能四驅房跑車，「狼才旅貌」真係實至名歸！</p><p>Legacy2.0GTWagon規格表
</p><p>引擎：1,994c.c.水平對向四汽缸DOHC+Turbo<br> 馬力：260hp/6,000rpm<br> 扭力：35.0kgm/2,000rpm<br> 傳動：5前速+/-波箱、四輪驅動<br> 查詢：MotorImage（25112727）</p><p>80年代已達220匹
</p><p>好多人都形容Legacy係隻披住羊皮嘅狼，點解？圖中為第一代美版LegacyWagon，若是Turbo版的馬力可達220匹，但遠在80年代便出世，咁斯文嘅外形但隱藏咁大馬力，仲唔係一隻披住羊皮嘅狼？</p><p>日本攞獎鍊贏RX-8
</p><p>Legacy被選為日本「CarofTheYearJapan2003-2004」。擊敗一眾強勁對手如ToyotaPrius及MazdaRX-8，掃把佬果然名不虛傳。</p><p>港府曾考慮作警車
</p><p>一般人用Legacy代步、遊車河，而日本及歐洲早就用佢嚟做警車，其實連香港政府都曾考慮使用Legacy作為警車之用，可能依賴佢嘅馬力，捉飛車都易啲啩。</p></body></html>