<html><header><meta charset="utf-8"><title>3G機冧價$1,480<br>LG飛卡大胃王</title></header><body><h1>3G機冧價$1,480<br>LG飛卡大胃王</h1><p>LG手機一向都採用黑、銀為主色，不過見得多自然有啲悶，今次最新推出的KU380終於以新面目示人，換上清新白色，機側配上蘋果綠，視覺效果特別醒神！最大賣點係內置80GB夠晒「大食」之外，屬於入門級3G機的KU380，更係平到$1,480就有交易。<br><br>記者：許福合　<br>攝影：陳盛臣&#13;</p><p>平價3G機漫遊美日
</p><p>KU380定位雖然係入門級手機，但$1,480定價夠平，是入門級機種中較少見的3G機。在GSM三頻及3G網絡支援下，用家一機在手就可以漫遊歐、美、日等旅遊熱點，唔使下下上三千銀咁貴。做得3G機除咗內置130萬像素相機外，機身正面亦有一個30萬像素視像鏡頭，可以面對面傾餐飽。而屏幕大小亦屬適中，1.76吋26萬色，解像度達176×220，無論操作到拍攝畫面顯示都相當清晰，愛玩3G視像通話就啱晒喇！</p><p>內置80GB認真誇
</p><p>KU380擁有130萬像素鏡頭，除影相外亦可錄製3GP有聲影片，方便各位Blog友將相片及影片上傳上網，影片格式支援H.263、MPEG4、WMV等。用家不必擔心記憶體不夠用，KU380除咗可以使用高達2GBMicroSD記憶卡外，機身其實已內置比一般手機高嘅80GB容量，方便隨時即興拍下相片影片，唔使用記憶卡都掂！另外KU380可將錄音轉換成來電鈴聲，若然你比較傳統，仍然可以使用MP3、MIDI、ACC、AAC+及72和弦作鈴聲。</p><p>玩埋GoogleSearch都得
</p><p>作為3G手機一員，當然唔少得上網功能。除咗上網瀏覽資訊外，機身已內置《GoogleSearch》，簡單方便就可以從Google的龐大資料庫中搜尋影像或各類資料，好似拎住部百科全書在身邊一樣，非常方便。其他功能還包括有JAVA、飛航模式、MP3音樂、A2DP藍芽立體聲等等。</p><p>試相
</p><p>拍攝時反應相當敏捷，而相片效果主要係銳利度不足，雜訊控制情況算唔錯，微粒唔多。</p><p>Profile
</p><p>制式：三頻GSM900/1800/1900/3GUMTS（2100MHz）<br> 屏幕：26萬色TFT/176×220像素<br> 鏡頭：130萬像素/30萬像素<br> 內置記憶：80GB<br> 功能：JAVA遊戲、3GP攝錄、藍芽2.0、MicroSD<br> 備用時間：290小時<br> 通話時間：180分鐘/120分鐘（視像）<br> 體積：96×45×17.9mm<br> 重量：91g&#13;</p></body></html>