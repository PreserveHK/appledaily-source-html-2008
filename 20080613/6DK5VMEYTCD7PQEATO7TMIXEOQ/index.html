<html><header><meta charset="utf-8"><title>蝦沙律加豉油　Youcancook!</title></header><body><h1>蝦沙律加豉油　Youcancook!</h1><p>「Yancancook.Socanyou.」說者何其Humble！甄文達（阿Yan）一刀過把蒜頭拍成0.5cm的蒜茸，我再練十年也未必可以！不過煮餸在阿Yan來說就是乜都得！例如酸辣湯的酸辣味很難調校，「煮好先落醋同辣椒醬咪得囉！」乜都得原來係咁解！<br><br>記者：廖秀娟<br>攝影：梁細權<br>菜譜及示範：甄文達@深圳甄文達大師廚藝中心</p><p>廚房裏的功夫</p><p>阿Yan煮餸好食更「好睇」，膺全球最多收視的中菜烹飪節目主持人，絕非偶然，看他在廚房以雜耍、功夫姿態拍蒜茸、手揸橙汁，娛樂無窮！</p><p>切功</p><p>隨身的刀都是他自己設計，如這把有磨砂鋼齒的菜刀，「切料唔會黐刀，切快好多㗎！」</p><p>他用鋼齒刀表演一次過切8粒車厘茄，一秒鐘完成，利落！</p><p>拍功</p><p>一刀過把蒜頭拍成蒜茸，在場所有人都目瞪口呆，猶如看魔術表演！</p><p>Yan廚房裝備</p><p>多功能電飯煲：「電飯煲功能好多，可以燜、蒸及煮菜！」阿Yan正用三洋最新型號飯煲。<br> <br> 好用易潔鑊：「一個唔易甩Quoting的易潔鑊，慳工夫又易保留原味。」阿Yan推介美亞的扭紋寶。<br> <br> 微波蒸焗爐：「全能的微波蒸焗爐唔使睇火，非常方便，當然價錢就貴啲。」<br> <br> 超級雪櫃：「新式雪櫃好厲害，駁埋水喉及濾水器，又有獨立調校溫度的儲物格，食物可以好好保存。」</p><p>煮餸要「鬆．趣」</p><p>阿Yan今日示範的菜式，事前問不到材料及煮法，工作人員都說：「唔知佢到時用咩，佢鍾意點煮就點煮。」阿Yan到來一眼關七：「我𠵱家煮咩呀？」「蝦沙律呀！」助手說。「咁同我攞支豉油、蛋黃醬……」三扒兩撥，手起刀落，幾分鐘做好，不由你不服！阿Yan說烹調基本功很易學曉，但廚藝的高低便要靠經驗及日子浸淫，要開心去享受過程，先會繼續煮落去，所以跟他學煮餸，首要學「鬆．趣」。</p><p>秘製蝦沙律</p><p>0hr15min<br> 份量：4人<br> <br> 蝦沙律的醬汁看來跟一般無異，但吃落特別有味又不過鹹，原來是加了幾滴豉油，「就咁用蛋黃醬、奇妙醬食落會滯，加豉油會吊出鹹甜味；我用『天成一味』豉油唔會太鹹，做沙律幾配合。」</p><p>材料</p><p>時令生果隨意隨量、蝦1/2斤、西芹1條、車厘茄幾粒、檸檬汁/鹽水各少許</p><p>沙律醬材料：橙1個、李錦記天成一味豉油3滴、麻油少許、蛋黃醬3湯匙、奇妙醬1湯匙<br> <br> 做法：除了橙，所有材料拌勻。將少許橙皮切成絲，連同1/3個橙的橙汁，混進醬中拌勻便可。</p><p>做法</p><p>1.時令生果及西芹洗淨切粒，灑上少許檸檬汁拌勻，以防出現生銹色。<br> <br> 2.蝦洗淨去腸，以鹽水灼熟待凉。<br> <br> 3.逐次加入沙律醬撈勻，直至全部材料被沙律醬包住，沒多餘水份，便可上碟，再伴上蝦及車厘茄便可。</p><p>貼士</p><p>橙皮不要白色部份，會苦澀；用橙色部份才香甜。</p><p>阿Yan排骨</p><p>01hr30min<br> 份量：4人<br> <br> 中式煮法但以西式Ribs上碟，「咁擺可以賣多3倍價錢㗎！」中西Fusion賣相靚又不失食味，做法簡單，Socanyou。</p><p>材料</p><p>西施骨1斤、豉油3湯匙、酒1湯匙、糖11/2湯匙、胡椒粉1/2茶匙、小辣椒少許、葱1両、薑1両；<br> <br> 香料：蒜頭1両、桂皮1塊、八角6粒</p><p>做法</p><p>1.西施骨洗淨汆水。葱切大段、薑切大件。<br> <br> 2.起鑊爆香辣椒及香料，加入排骨爆炒至轉色，加豉油、糖及胡椒粉兜炒一會後灒酒。<br> <br> 3.加水至蓋過材料面，煮至水滾後轉細火燜1小時20分鐘便可。</p><p>貼士</p><p>想排骨更入味，燜完之後熄火稍等再燜，就如隔夜再燜一樣更美味。</p><p>五仁雞片</p><p>0hr15min<br> 份量：4人<br> <br> 雞片炒得嫩滑，阿Yan說用蛋白略醃，不能炒過火，否則會韌。</p><p>材料</p><p>雞胸肉5両、杏仁片/合桃/腰果/松子/開心果各1錢、青/紅椒各少許、葱段/薑片/蒜茸各少許、低鹽雞湯1/4杯；<br> <br> 醃料：蛋白半隻、鹽1/8茶匙、生粉1/2茶匙、胡椒粉1/8茶匙；<br> <br> 調味料：雞粉、胡椒粉各1/4茶匙、蠔油1/2茶匙、麻油少許</p><p>做法</p><p>1.雞肉以醃料略醃；青紅椒切菱形。<br> <br> 2.起鑊炒薑片、葱段及蒜茸，下雞肉炒至轉色，下雞湯及青紅椒再炒。<br> <br> 3.炒至差不多亁身，下調味料兜勻後熄火，下五仁拌勻便可上碟。</p><p>貼士</p><p>這菜式盡量不要埋芡，因為芡汁也有熱量，未夠健康。</p><p>酸辣湯</p><p>0hr30min<br> <br> 材料多，考耐性與刀工，酸辣問題反而不最重要，因為可以煮好才按心水後加，阿Yan話得就得！</p><p>材料</p><p>豬肉絲1両、木耳1/4両、即食笋1/2個、金針1/4両、軟豆腐1磚、河蝦4隻、蛋1隻、雞湯2斤、白醋2茶匙、辣椒醬隨意、紹酒1湯匙、生抽3湯匙、胡椒粉1/4茶匙、雞粉1/2茶匙</p><p>做法</p><p>1.木耳及金針凍水浸軟，木耳去硬碇，兩者同切絲後汆水；笋及豆腐切絲；蛋拂勻。<br> <br> 2.起鑊下雞湯、生抽、胡椒粉及雞粉煮成湯底，下豬肉絲、金針、木耳及笋絲同煮，至大滾下蝦及豆腐拌勻。<br> <br> 3.再滾起後熄火，下蛋漿煮出蛋花。此時下醋及辣椒醬拌勻便可。</p><p>貼士</p><p>金針一定要用凍水浸，否則會變酸。</p><p>跟阿Yan學煮餸</p><p>想現場睇阿Yan示範或跟他學煮餸，他每6星期由美國飛深圳的廚藝中心主持大局，示範多為1、2小時或一、兩天的短期課程，有連帶「世界之窗」玩樂遊的輕鬆課程，價錢由三百多元人民幣起。
</p><p>地址：深圳市世界之窗歐風街5號樓<br> 查詢：28587633（香港）<br> 網址： http://www.mycic.biz </p></body></html>