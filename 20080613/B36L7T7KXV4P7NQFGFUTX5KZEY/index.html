<html><header><meta charset="utf-8"><title>搬得劈得　雙重個性</title></header><body><h1>搬得劈得　雙重個性</h1><p>SAC（SportsActivityCoupe），係德國BMW新開發嘅車種，糅合咗SAV同Coupe跑車性格於一身，攀山涉水兼跑得，仲有一個令人愛死嘅跑車化造型。首個型號X6今日正式踏足香港，第一時間揸佢去沙地水氹片番轉，結果係，同行平路一樣咁定！身手敏捷嘅佢原來包容性都一樣唔嘢少，夠你將車廂當睡床，片完沙地瞓番陣都仲得！<br><br>記者：鄭達基<br>攝影：陳盛臣<br>模特兒：Yan（StageModels）</p><p>3.0TwinTurbo　玩埋推背感</p><p>先前喺美國試揸過BMWX6，當時配備嘅係最新4.4V8TwinTurbo引擎嘅xDrive50i頂級版本，最大馬力同扭力輸出分別達407匹同600Nm。不過今日試揸嘅X6，只係入門版嘅xDrive35i型號，引擎亦變成3.0公升直6TwinTurbo型號，動力輸出數值亦大幅下調至306匹及400Nm，只係波箱仍維持6前速Steptronic半自動型號，同埋配備咗xDrive四驅系統跟DPC動力性能控制系統，心想性能表現定必相差甚遠……<br> 由代理喺土瓜灣嘅大本營出發，取道觀塘繞道前往舊啓德機場，初時以D檔行車，明顯中段加速反應凌厲，改以手動+/-轉檔時，仲有一股推背感隨之湧至。及後全程以手動轉檔模式駛回公司，攀爬陡斜嘅將軍澳道，都好輕鬆完成！實試後嘅結論係，雖然數值Downgrade，但表現依然出色！</p><p>xDrive四驅　載物多坐得逼</p><p>試車當日碰巧偶有驟雨，用作試車嘅沙地上遍佈泥濘同水氹，起初慢行數圈熟習路面，後來才踩大些少油快跑。中途曾出現數次「擺尾」嘅情況，但喺xDrive四驅系統同DPC動力性能控制系統嘅相互協助下，都可以好輕鬆咁修正「航道」，並無出現任何驚險情況，抵讚！<br> SAC風格亦體現喺車身設計上，車首部份採用酷似X5嘅剛強設計，而車尾則為Coupe跑車常見嘅斜尾線條。車廂則保留X5嘅設計神髓，觀乎兩者所畀人嘅感覺都係一樣咁硬朗。唯獨後排只能容下兩名乘客，各據一方，加上用上斜尾線條，因而扣減了乘客可用嘅頭部空間，即使尾廂容量可大至1,450公升，但乘客坐得逼狹都一定要扣分。</p><p>每月供幾多？
</p><p>首期：$79,800<br> 利率：5%<br> 年期：48期<br> 每月供款：約$17,955<br> 註：以上數據僅供參考</p><p>規格</p><p>引擎：2,979c.c.直6DOHC配TwinTurbo<br> 馬力：306hp/5,800-6,250rpm<br> 扭力：400Nm/1,300-5,000rpm<br> 傳動：6前速Steptronic半自動波，四輪驅動<br> 尺碼：4,877×1,983×1,690mm<br> 軸距：2,933mm<br> 車重：2,145kg<br> 0-100km/h：6.7秒<br> 極速：240km/h<br> 車輛提供：BMWHK（27145271）</p><p>323iA特別版　車展限售20部</p><p>BMW代理喺今個周末（6月14至15日），於尖沙嘴海運大廈舉行全線車展，到時除咗會展出今日介紹嘅全新X6外，仲有加設電動天窗嘅323iA特別版，以原價$401,000發售，兼且限量20部，有興趣嘅Fans就記得落場參觀吓。<br> <br> BMW全線車展<br> 時間：10am-7pm<br> 地點：尖沙嘴海運大廈展覽大堂</p></body></html>