<html><header><meta charset="utf-8"><title>自詡單身貴族唔憂嫁<br>馮仁昭四圍超：張可頤春風滿面認拍拖 - 馮仁昭</title></header><body><h1>自詡單身貴族唔憂嫁<br>馮仁昭四圍超：張可頤春風滿面認拍拖 - 馮仁昭</h1><p>張可頤噚日春風滿面出席喺尖沙嘴舉行嘅「爸爸愛面子」記者會，對於有周刊報道話佢拍《更上一層樓》識咗現年40歲嘅金融界才子OBTsang，雙方更計劃年底訂婚，噚日可頤甜絲絲咁話：「我同佢只係好投契嘅朋友，大家係交往緊，不過我仲有好多追求者㗎，如果再咁寫就真係冇晒朋友。我𠵱家訂咗連串工作，同埋冇打算訂婚。」</p><p>「真係好開心」</p><p>講到結婚，可頤笑笑口話：「我哋都未結婚，有緣份就個個都有機會㗎啦，結婚亦係人生必經階段，只要上天成就已經可以。至於話佢家底好好？咁我都係單身貴族啫！不過我𠵱家真係生活得好開心，可能因為少咗拍劇，所以多啲時間識朋友，生活圈子擴大咗。」記者笑指可頤愛情事業兩得意，生活梗係開心啦！可頤大發嬌嗔咁話：「朋友咋，你哋唔好誤會呀！我哋睇完報道都覺得誇張咗，搞到我幾唔好意思呀。」</p><p>稱見家長尚早</p><p>可頤仲透露噚日係佢爸爸嘅生日，所以佢先同爸爸飲茶再出席活動，夜晚就會同家人食西餐，問佢男友會唔會同場慶祝，順便見埋家長？可頤話：「啋！唔好搞啲咁嘅嘢！我費事刺激我爸爸，𠵱家講呢啲嘢言之尚早，同埋再係咁就冇人敢同我做朋友啦！」<br> 在場擔任公關嘅丁子高表示，千嬅日前因大樹倒塌壓車頂受驚，佢話有send短訊同打電話問候緋聞女友千嬅，最緊要係個人冇事。佢仲話四川地震後改變佢嘅人生觀，佢話：「我學識珍惜眼前人，（咁千嬅呢？）我珍惜所有朋友，但係我唔想私人事會影響工作，所以唔想講太多。」</p></body></html>