<html><header><meta charset="utf-8"><title>金手指：中油香港業績分析 - 孫柏文</title></header><body><h1>金手指：中油香港業績分析 - 孫柏文</h1><p>等咗成個周末，中油香港（135）噚日終於出咗07年全年業績。啲大數一睇，真係好差。收入跌1.3%，盈利仲慘跌20.3%。<br> 首先，大家買油股或孫柏文叫「一注獨贏買中油香港」，始終都係因為覺得油價會升。用布蘭特油價計，07年平均油價比06年，真係升咗大約10%。不過就算油價升10%，中油香港盈利都仲跌20.2%，真係失望。有跟我買中油香港嘅人，應該同我一樣非常唔過癮。<br> 一向以嚟，中油香港開採石油嘅平均成本都係高。而賣嘅油就因為比較難提煉，所以永遠都比布蘭特質素嘅油價要打個定額折扣，即係永遠都要平例如定額10元。不過就係因為平均成本高、賣油又有定額折扣，所以一旦油價飛升，就會有槓桿作用。每桶石油嘅盈利升幅百分比，應該比油價多。</p><p>不升反跌有兩原因</p><p>其實，中油香港有受惠於呢個槓桿作用。例如喺哈薩克斯坦嘅油田，產量只升2.5%，不過盈利就升咗22.5%。泰國油田，產量升2.6%，盈利升22.4%。<br> 有時候，因為啲油嘅質素，差到賣油價非常接近平均成本，所以普遍油價一升，帶嚟嘅槓桿就好厲害。例如中油香港喺阿曼同秘魯嘅油田，產量雖然下跌，不過盈利就升四成至一倍。<br> 大家會問：「咁勁，盈利又會跌20.2%？」因為問題有兩個。<br> 第一就係中油香港喺大陸嘅兩個油田。兩個油田產量都跌，跌4.3%至7.6%，而呢個跌幅我都預咗。不過唔同阿曼同秘魯嘅油田，油價嘅上升，就不能彌補產量跌。每桶石油嘅毛利率仲要收窄。講真，除咗人民幣升值，推高成本之外。我諗最大嘅損害，係因為嗰兩個油田賣油油價，冇乜點升。<br> 多都唔講，中油香港國外油田，賣油油價一定要清清楚楚，因為當地政府靠油價抽稅。大陸？要全民對抗通脹嗎。不過兩個大陸油田盈利貢獻百分比，將會越來越少。國外盈利貢獻喺未來應該可以頂得住。<br> 第二個問題係中油香港始終都要搵油田。而搵油成本就升咗2.6倍，用咗五億幾。大家要記得，公司盈利都只係13億元。呢度嘅使費，喺來季應該下調，不過都希望搵到石油。<br> 中油香港現水平仲係非常吸引。不過我絕對要承認，要下調目標價。短期之內會更新。<br> <br> 網誌： http://phatdat.blogspot.com </p></body></html>