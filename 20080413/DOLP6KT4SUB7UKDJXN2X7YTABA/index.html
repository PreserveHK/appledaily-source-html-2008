<html><header><meta charset="utf-8"><title>硬着錄高清樂園</title></header><body><h1>硬着錄高清樂園</h1><p>每次講高清都係得個「睇」字，唔係LCDTV就係Blu-rayPlayer，聽到都懨悶。其實，幾個Friends圍埋一樣可自製全高清影片，講緊嘅就係用JVC最新作GZ系列，屬於第一款內置硬碟嘅1080P攝錄機，平版HD5有60GB，高級版HD6就高達120GB，體形大縮水，拎去拍攝一輯高清版遊樂場不知幾High！<br><br>記者：陳國輝<br>攝影：伍慶泉</p><p>每秒50格影過山車</p><p>若然你夠膽粗粗，鍾意邊玩機動遊戲邊拎住部DV拍片，唔揀部輕啲、方便HandHeld嘅又點得！除Panasonic部HDC-SD9輕得太驚人之外（僅275g），GZ系列亦算係相當輕巧嘅專業高清攝錄機，連電池重590g，屏幕可旋轉，手感幾舒適。但講到最強唔係體積，而係對高速度嘅拍攝要求，GZ能攝錄每秒達50格動畫，例如遊樂場裏面嘅過山車、滑浪飛船等，可減低因速度太快而引致嘅DetailLoss問題，向殘影、模糊講聲Bye！</p><p>BodySnap!</p><p>1080P直出高清電視</p><p>拍完之後第一時間，梗係放上電視睇啦！但坊間唔少高清DV都要經SD卡或燒落隻光碟度，然後再用相關Converter先睇到，嘥唔少時間之餘，畫質仲有可能會Loss㖭！GZ最大分別係內置咗HDMI輸出端子，能夠將機內嘅FULLHD（1080P）畫質，經跟機附送嘅HDMI傳輸線，直駁高清電視輸出，所以畫面同樣達到1080P。可惜，記者會只提供DV攝錄試玩，至於想欣賞輸出至高清電視嘅效果，現場不設任何示範。</p><p>硬碟直錄10小時FHD</p><p>剛才提到嘅儲存媒介，GZ既唔用燒錄光碟，亦不設SD卡槽，佢之所以開價過萬，其中原因係分別內置咗60GB（HD5）以及120GB（HD6）硬碟。至於採用HD作為內存嘅優點，一方面可提升讀取資料速度，仲慳番買光碟、記憶卡嘅金錢。而講到最大好處，係能夠一次過攝錄勁食RAM嘅FULLHD影片，以最高質素（FHD）嘅模式為例，120GB可連續攝錄10小時，換轉用SD卡儲存，都唔知幾多張先夠！</p><p>PROFILE</p><p>格式：MPEG-2TS（視訊）/MPEG-1Layer2（音訊）/JPEG（相片）<br> 儲存媒介：60GB（GZ-HD5）/120GB（GZ-HD6）硬碟/microSD<br> 鏡頭：FUJINON高清鏡頭<br> 變焦：10倍光學/200倍數碼<br> 錄影模式：FHD/SP/LP/1440CBR<br> 介面：USB2.0、HDMI1.3、i.LINK、色差、AV輸出、耳機輸出<br> 體積：約79×73×138mm<br> 重量：約590g</p><p>查詢：</p><p>JVC（27328220）</p></body></html>