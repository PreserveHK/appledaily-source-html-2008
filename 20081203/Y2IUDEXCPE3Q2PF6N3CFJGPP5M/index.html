<html><header><meta charset="utf-8"><title>中環在線：聖誕物價指數不跌反升 - 李華華</title></header><body><h1>中環在線：聖誕物價指數不跌反升 - 李華華</h1><p>仲有廿零日就到聖誕節，男士開始大費周章為至愛選購禮物。花旗PNC財富管理每年都會以聖誕經典愛情金曲《聖誕節12日》（TheTwelveDaysofChristmas）歌詞所列出嘅禮物，編製「聖誕節物價指數」。雖然經濟不景，但今年照禮物清單每樣買一件，原來比舊年貴8.1%，要2.1萬蚊美金（約16.4萬港銀），拋離3.7%嘅通脹，睇怕今年男士都要大出血。<br> 呢首金曲歌詞係講聖誕節12日內向你所愛嘅人送12份禮物，第1日送1隻鷓鴣、第2日送兩隻班鳩、第3日送3隻母雞，如此類推到第12日就送12個鼓手（見表），如果跟足數量買，更加要8.66萬美金，貴成11%㖭呀。大家聽到呢啲禮物可能覺得好騎呢，但千祈唔好奇怪，其實首歌有幾百年歷史，仲有聖經寓意，啲禮物梗係同現代人送嘅好唔同啦。<br> 雖然禮物騎呢，但某程度都反映到物價同工資，好似班鳩比舊年貴38%；請個鼓手助興，工資都升咗3%。不過，唔係樣樣貴咗，今年金價跌，金戒指咪平咗11%囉。想聽吓支歌搵買禮物靈感，華華推介JohnDenver同布公仔合唱嘅版本（ http://hk.youtube.com）。 </p><p>《聖誕節12日》禮物清單</p><p>1)隻鷓鴣<br> 2)隻班鳩<br> 3)隻法國母雞<br> 4)隻唱歌雀仔<br> 5)隻金戒指<br> 6)隻生蛋母鵝<br> 7)隻游水天鵝<br> 8)個擠奶女傭<br> 9)個跳舞女士<br> 10)個跳躍男士<br> 11)個風笛手<br> 12)個鼓手</p></body></html>