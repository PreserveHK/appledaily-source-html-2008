<html><header><meta charset="utf-8"><title>珠仔拼圖蘇Hot</title></header><body><h1>珠仔拼圖蘇Hot</h1><p>好一套《蘇Good》，有人讚有人彈，嫌佢嘈喧巴閉乞人憎？亦不得不服阿蘇影響力驚人。節目內，阿蘇開心推介嘅玩智力IQ珠拼圖，𠵱家通街都係，睇落幼稚，卻難度十足的確好玩，一眾助手、明星都俾佢考起。一句到尾今期佢最Hot，你今日玩咗未？<br><br>記者：許維雅<br>攝影：梁細權</p><p>高級題全軍投降</p><p>大部份IQ智力珠拼圖都會附送說明書，當中有過百條初中高三級難度試題。咪睇12件珠仔拼圖好簡單，要啱啱好砌番落三角形黑板，絕非易事。考一眾助手歌星，初級題，人人幾秒完成，升一級玩中級題，有人開始叫救命，埋尾試玩高級題，慘，全軍覆沒，無人做得到高級組畢業生。</p><p>《蘇Good》節目助手Kendy</p><p>「之前未玩過，我一向將智力收埋，哈！第時我生BB，一定買畀佢鍛煉智力。阿蘇平日係咪成日玩？唔知呀，我無見過囉，可能喺屋企玩呢。」</p><p>阿蘇助手兼商台DJ泰山</p><p>「呢個珠仔遊戲，用嚟打發時間都幾好，我平日玩開網上智力Game，以前會同阿蘇鬥快玩數獨。阿蘇多唔多玩呢塊板？我瞓喺佢隔籬呀？鬼知咩？」</p><p>明星、助手、歌手、街坊齊齊試玩！</p><p>一分錢一分貨</p><p>市面上嘅智力IQ珠仔拼圖，玩法同設計一樣，但價錢差別好大，十幾蚊貨仔質素明顯較差，說明書又簡陋，畀多$10，質素已經三級跳，仲有埋詳細說明書列出180種玩法，題目更多，詳細教你玩埋立體砌珠法，女人街更有$69貴價貨，過千種變化真係有排玩。一分錢一分貨，自己揀啦老友。</p><p>亮相《蘇Good》就係呢盒智力IQ珠仔拼圖，有180種玩法，仲可以砌立體，夠你玩幾年，約$20至$25。</p><p>全城熱賣！</p><p>港人賺錢轉數快，呢盒智力IQ珠仔拼圖，由亮相《蘇Good》到𠵱家通街都係，不過兩星期時間。女人街、花園街、廟街嘅文具舖同小販攤檔有得賣，實屬正路，但連報紙檔都速速入貨、阿婆推車獨沽一味賣珠仔兼大嗌：「阿蘇推介！」就真係估佢唔到，最好笑嘅係，賣嗰個都唔識玩呢吓先搞笑！</p><p>土瓜灣書報攤</p><p>唔願上鏡老闆娘：「早幾年都賣過呢隻珠仔玩具，蝕本賣$10都無人吼。阿蘇一玩啫，搞到𠵱家好多人買。」</p><p>九龍城文具舖</p><p>文具舖老闆：「最高峯一日賣20盒，早排想入貨，可能太多人搶，廠商造都造唔切。」</p><p>廟街小販檔</p><p>廟街有五、六檔賣緊智力IQ珠仔拼圖，$10有交易，但質素好差。</p><p>銅鑼灣走鬼檔</p><p>走鬼檔婆婆不停大叫：「阿蘇推介呀！」擺明食熱潮，全車$20任揀。</p><p>網上熱話</p><p>《蘇Good》出街，各大討論區議論紛紛，網友問邊度有得買，更有人網上放貨。（ http://www.discuss.com.hk/viewthread.php?tid=8364000） <br> 網友wai1231：「呢d（啲）玩意十幾蚊買黎（嚟）玩下冇（吓無）妨，我見到有鋪（舖）頭賣到七十蚊……」</p></body></html>