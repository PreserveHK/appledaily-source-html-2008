<html><header><meta charset="utf-8"><title>中環在線：胡文新增持證明冇缺水 - 李華華</title></header><body><h1>中環在線：胡文新增持證明冇缺水 - 李華華</h1><p>早前富豪第二代炒燶Accumulator誰是苦主遊戲，搞到合和（054）太子爺胡文新要澄清兼採取法律行動，近日佢用行動證明苦主不是我，就係增持合和股份。增持可以證明到啲乜？若然炒燶Accumulator損手，仲邊有錢買貨呢又！<br> 據港交所（388）資料，胡文新上個禮拜三以每股25.55蚊，掃入10萬股合和，涉資255.5萬銀，持股量微增至2.93%。嗰日，剛啱個市迴光反照，之後合和最高上到26.9蚊，可惜唔到27蚊又跌番落嚟；噚日收報23.4蚊，較入貨價跌咗8.4%，賬面損失21.5萬銀。<br> 胡文新掃嘅貨其實好濕碎，增持後持股比例只係微升0.01個百分點，不過最緊要顯示到實力，話畀人知佢財力充足，冇缺水㗎！</p></body></html>