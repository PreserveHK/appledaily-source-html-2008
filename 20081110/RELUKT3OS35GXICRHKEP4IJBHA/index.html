<html><header><meta charset="utf-8"><title>轆Book：韓國花式辣椒</title></header><body><h1>轆Book：韓國花式辣椒</h1><p>揸得電單車，型仔當然緊要，尤其喺靚女面前，又點可以失威！車手上身畀油猛衝，再回身嚟招跪地掟彎，停車再響埋胎！靚女即時心動大讚型爆！呢架花樣多多嘅戰車只有249cc，馬力唔算大，不過細細架一樣咁辣！唔好話靚女易呃，因為呢架HYOSUNGGT250R有晒大馬力巡航嘅功架，但操控就平易近人，今次畀晒位你表演啦！<br><br>記者：黎頌詩<br>攝影：陳細權、陳盛臣<br>Model：Erica</p><p>小改更惡</p><p>舊款HYOSUNGGT250R登陸香港已有一段日子，點解咁High又要表演多次？梗係！因為09新版嘅首批車已經新鮮熱辣運抵香港！睇住佢落貨拆箱，即時揀部橙配黑靚車影靚相先！新款無論顏色同拉花嘅配搭都不俗，霸氣醒目，睇真有乜新搞作先：一睇車頭，賣相無乜變，不過似乎惡咗，原來係嗰兩條本嚟已經夠氣勢嘅41mm倒立前叉由金變成黑色，配合車身顏色，更加有殺氣。另外，轉數錶由黑變白，似乎更加清楚醒目，而旁邊電子顯示屏嘅上方，則多加了一排顯示，喺行車資料顯示方面，的確有進步。小改後完全保留既有賣點，全車Fairing流線有型，歐陸Feel上下頭燈，雙頭碟煞車加埋新版沉黑倒立前叉，跑味濃烈。車身唔算高，坐姿相對舒適。</p><p>靠嚇最強</p><p>的確，「睇得」一向係HYOSUNGGT250R嘅賣點。霸道嘅外形，喺鬧市中肯定搶盡收視，靠嚇，佢攞滿分！有姿勢有實際嘅大馬力巡航多的是，只不過若非老手，則未必有本事操控。又或者應該話，經驗豐富先會追求高層次操控性能，反而外表兇猛，但又如街車般易於操控，讓新手都有本事發揮技術嘅四衝250細車，啱晒路數。喺動力方面，廠方並無確切嘅公佈，不過據講新版馬力有所提升，極速可以由以前的170km/hr提升至180km/hr，講真，喺香港已經好夠用。另外，08版已經轉用嘅電子燃油噴注系統，符合歐盟3型嘅排廢標準，令HYOSUNGGT250R保持慳油本色。事實上，250四衝跑車在市面上已經買少見少，HYOSUNGGT250R僅餘嘅日本對手喺售價上始終有點距離，如果唔迷信品牌，外形殺晒，各方面性能都表現平均嘅HYOSUNGGT250R，無疑有相當吸引力。</p><p>頭10名《蘋果》讀者買車免牌費+保險</p><p>今次HYOSUNGGT250R定價$39,800，本嚟已經幾吸引，不過老細心情勁靚，豪氣再送優惠。只要攞住《蘋果》本篇報道去選購HYOSUNGGT250R，頭10名買家會有免牌費+保險大優惠！先到先得啦！</p><p>規格<br></p><p>引擎：249cc四衝油冷DOHC<br> 馬力：廠方未有公佈<br> 扭力：廠方未有公佈<br> 缸徑×衝程：57.0mm×48.8mm<br> 傳動：濕式多片五前速鏈傳動<br> 前制動系統：雙煞車碟配2活塞對向卡鉗<br> 後制動系統：單碟配雙活塞卡鉗<br> 查詢：S&amp;S電單車中心（25728275）<br> 新匡明電單車中心（23971144）</p></body></html>