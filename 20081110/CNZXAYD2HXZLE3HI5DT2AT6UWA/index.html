<html><header><meta charset="utf-8"><title>隔牆有耳：只可遠觀　不能幫拖 - 李八方</title></header><body><h1>隔牆有耳：只可遠觀　不能幫拖 - 李八方</h1><p>澳門23條立法來勢洶洶，睇怕想點擋到擋唔住。澳門立法會全體29個議員，當中有27個親中，數來數去得吳國昌同區錦新兩個民主派，喺澳門想反惡法，學區錦新話齋，「自焚都冇人理呀！」不過凡事都有希望，兩位澳門議員噚日就嚟到香港取經，香港泛民嘅卿姐話，呢個星期會喺泛民內部提出，要積極跟進喎。不過，泛民之中唔少人曾經被澳門拒絕入境，想幫拖極其量只可以喺香港幫眼睇實，都幾頭痕。</p><p>限制港活躍分子入境</p><p>港澳泛民議員噚日喺香港搞咗個論壇討論澳門23條。吳國昌話，要向香港班泛民請教03年點樣成功反惡法，唔排除邀請香港外援過江聲援。佢又話，澳門23條連「預備行為」都會入罪，好得人驚。加上一項影響咁深遠嘅立法，諮詢期竟然得短短40日，邊到夠喉？今個禮拜二澳門特首何厚鏵會發表施政報告，吳國昌話會要求特首將諮詢期延長到3個月。<br> 澳門一批社運人士，會喺今個月23日發起首場反23遊行，接住下月20日回歸九周年再搞遊行，吳國昌話會因應政治形勢，睇吓12月係咪要請香港泛民過江示威。公民黨吳靄儀就喺論壇度分享02、03年45條關注組寫過一系列小冊子，點樣喚醒市民明白惡法危險之處，仲即席送咗一份畀澳門泛民參考。<br> 03年成功組織50萬人上街嘅民間人權陣線前召集人蔡耀昌送咗當年設計嘅一件「反23」T恤畀吳國昌，激勵吓士氣。不過講到過江聲援，香港嘅一班外援都人人自危。主持論壇嘅卿姐雖然話會喺泛民內部提出積極跟進，但提到過江聲援就唔樂觀，話澳門成日限制香港活躍分子入境，職工盟李卓人更加打定輸數，話佢舊年都去唔到澳門。<br> 香港泛民咁關心澳門23條立法，皆因呢條法例一通過，除時影響一水之隔嘅香港市民。好似香港記者一個唔覺意報道咗澳門乜嘢消息，第時一過江隨時畀人以洩露國家機密罪拉人，極之牙煙。吳國昌仲話，最大問題係何厚鏵要喺任期完結前完成立法呢種模式，香港隨時跟住照做。蔡耀昌就擔心，煲呔分分鐘做到2011年，就會翻叮23條，等2012年任期玩完之前通過，等新上台嘅特首冇手尾跟。<br> <br> mailto:pf_lee@appledaily.com</p></body></html>