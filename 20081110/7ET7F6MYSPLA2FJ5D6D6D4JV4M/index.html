<html><header><meta charset="utf-8"><title>隔牆有耳：鬍鬚曾Blog悼念陳任 - 李八方</title></header><body><h1>隔牆有耳：鬍鬚曾Blog悼念陳任 - 李八方</h1><p>本地唱片騎師始祖陳任早前因病與世長辭，勾起唔少聽住收音機長大嘅人唔少回憶。原來財爺鬍鬚曾都係陳任嘅粉絲，佢啱啱喺個人網誌度寫咗一篇「MyDJHero」嘅文章，表達對陳任嘅敬意。鬍鬚曾同陳任原來都幾有淵源，一來大家都係喇沙中學舊生。二來大家同樣鍾情六、七十年代嘅英文金曲，仲分別有過彈結他夾band嘅青春歲月。</p><p>迷上風趣鬼馬風格</p><p>鬍鬚曾早年跟屋企人移居紐約，當年未出現互聯網呢啲可以打破地域界限嘅科技，對憑住風趣鬼馬風格成為廣播紅人嘅陳任毫無認識。直到八十年代返港工作，至真正接觸過陳任主持節目嘅風格，鬍鬚曾就深深迷上咗，佢好坦白話過去三十幾年嚟都係陳任嘅忠實聽眾，又話陳任長期瞓身廣播工作好有貢獻。<br> 音樂對每個年代嘅年輕人都有影響，好似鬍鬚曾咁，佢話七十年代喺美國留學時期，同幾個同學組織樂隊夾band，玩吓jazz。作為結他手，原來歌神許冠傑嘅作品係佢嘅最愛，好似《鐵塔凌雲》，就好細緻咁道出留學生思鄉情懷。</p></body></html>