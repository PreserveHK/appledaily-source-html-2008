<html><header><meta charset="utf-8"><title>勿與股票談戀愛 - 左丁山</title></header><body><h1>勿與股票談戀愛 - 左丁山</h1><p>老曹久經戰陣，乜嘢未見過，佢成日講畀我哋讀者聽，投資要理性，不要感性，勿與股票談戀愛。但佢嘅好心、苦心，始終未能說服投資者，散戶感性始終蓋過理性，買入一隻股票，跌咗之後，成日話想溝淡（聽電台股市直擊節目就知道晒），點知在如今市況下，愈溝愈淡，之後就決定與股票談戀愛，不知道或者懶理樹林之大，樹林內鮮花靚草之多，簡直目不暇給，何苦攬住一棵老樹終老？<br> 散戶如此，見怪不怪，但著名大教授對股票談戀愛，感性至上，就令人驚奇。前些時在公開場合講雷曼迷你債，呼籲投資者要理性面對嘅大教授曾淵滄曾被感性散戶喝罵，當時左丁山同情佢，認為曾教授精於以數學為主嘅運籌學，講理性好合乎佢嘅形象身份。但十一月六日，曾教授在《蘋果》講，佢有兩批八號仔電盈股票，成本價分別係一蚊與十二蚊（五合一之後折算應該係五蚊與六十蚊），電盈股價大跌後，佢自己「死守不放」，不肯沽出止蝕，今勻又寧可將股票變牆紙，都不會接受私有化建議，即每股攞番四個二，取回揸沙。當然我哋無從估計曾教授嘅電盈每股成本價，唔知佢若然接受私有化建議下，真正損失有幾多，但曾教授誓死不屈，就證明一旦捲入事件，容易當局者迷，感性與理性難分，分分鐘感性蓋過理性，雖賢者難免。又或者以曾教授嘅精明思維，長揸電盈，最終會有可觀回報都唔定，不過唔知時間長成點。<br> 花旗集團出報告，話電盈私有化價格（四元二角）有吸引力，里昂證券就話四元二角都唔錯。建議投資者接受私有化或者將股票趁升勢（sellintostrength）賣掉。證券分析師最講數字理性，里昂話賣掉電盈將啲錢買入其他，效果會更好，即係暗示電盈股價將來升幅（即使有嘅話）會跑輸大市。左丁山從來冇電盈股票，對呢隻股票冇感性，只講理性，幾位以高價買入電盈嘅朋友問點睇，左丁山叫佢哋睇吓花旗里昂嘅分析。</p></body></html>