<html><header><meta charset="utf-8"><title>中環在線：輪后李靄欣跳槽 - 李華華</title></header><body><h1>中環在線：輪后李靄欣跳槽 - 李華華</h1><p>上半年整體窩輪市場嘅成交達2.57萬億銀，日均成交212億元，目前係全球第二大，頭位被內地霸咗。香港過去兩年都係排世界冧巴溫，當時好多輪商為咗吸客，不惜豪灑金錢搞活動，搵人靚聲甜嘅輪后坐鎮更係唔少得。講到大家姐梗係高盛嘅李頌慈，至於大家最感親切嘅，應該係法巴珠珠趙海珠，另一位大家都好熟識嘅輪后，就係東方匯理嘅李靄欣（Anita）。</p><p>工作瓣數多</p><p>華華聽聞，Anita上個禮拜五告別做咗約3年嘅東方匯理，佢以東方匯理銀行環球股票及基金衍生產品部董事身份，每周為《蘋果》財經主持嘅網上直播節目《你貼股、我教路》，都要暫時離開。華華問過Anita有乜新動向，佢就唔肯講，只係話一有消息會即刻話畀大家知。華華收到風，佢應該已有着落，似係做番窩輪呢行。<br> 講起一班輪后都各有風格，有啲高高在上，等閒唔會出現，約做個人訪問更加免問，但家陣成交縮，好多之前好有性格嘅，家陣為生意都要紆尊降貴，晨早上電視節目答散戶問題。不過，唔係個個都係咁，有啲親民輪后，有問必答，Anita係其中之一。<br> 99年喺加拿大多倫多大學會計系畢業嘅Anita，2000年返港發展，最初加入法興做見習，後嚟晉升做衍生產品部副總裁，05年加入東方匯理，跟住越做越紅，寫專欄、上電視同擔任講座嘉賓，瓣瓣都有佢份。<br> Anita唔單止紅，亦好「潮」，早喺上年Facebook未大熱時，佢就開始玩，仲將結婚相上載到Facebook同朋友分享。東方匯理冇咗隻Queen，會搵邊個頂上，會唔會因為咁引發輪后挖角潮？抑或重新力捧一個新天后呢？<br> <br> mailto:LiWaWa@AppleDaily.com</p></body></html>