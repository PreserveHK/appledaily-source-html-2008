<html><header><meta charset="utf-8"><title>中環在線：彤叔撐楊受成　純官話睇定先 - 李華華</title></header><body><h1>中環在線：彤叔撐楊受成　純官話睇定先 - 李華華</h1><p>英皇鐘錶（887）噚日上市，夜晚就喺君悅搞慶祝晚宴，華置（127）大劉劉鑾雄、賭王何鴻燊、有線（1097）吳天海同黃玉郎都有到場，不過最畀面係新世界（017）彤叔鄭裕彤同純官鄭家純兩父子，佢哋先後腳到。<br> 純官一早到場，有記者問純官有冇抽英皇鐘錶，佢回應話冇，因為諗住多人抽，佢唔會抽中。華華心諗，純官要貨，英皇鐘錶大股東楊受成點會唔畀，使乜同街外人爭？當記者繼續追問佢會唔會喺市場掃貨時，佢就話要睇定啲先，要睇大圍經濟先諗入唔入，純官買嘢明顯冇老父彤叔咁爽手。</p><p>後尾到場嘅彤叔，華華問佢有冇入股英皇鐘錶，佢好爽快咁話「有。」咁入咗幾多呢？「有幾多入幾多囉。」賺得多唔多呀？「未賺夠，諗住長揸。」問佢點睇個市？佢答話：「今日個市升，都係因為英皇鐘錶上市。」仲話：「你哋問英皇鐘錶好唔好，我實話好㗎。」𠱁得喺佢身邊嘅楊受成鬼咁開心。不過英皇鐘錶招股書冇講到彤叔係策略性股東，咁即係彤叔揸住英皇鐘錶唔夠5%股權，唔使披露確實股數，可以隨時沽貨。問到點睇後市？彤叔只係話會一路平平穩穩，至於睇幾多點？佢話：「呢啲問四叔啦。」彤叔同楊受成不嬲老友鬼鬼，好似彤叔嘅周大福，06年尾就曾經以1億銀入股英皇國際（163）。<br> <br> 電郵：mailto:LiWaWa@AppleDaily.com</p></body></html>