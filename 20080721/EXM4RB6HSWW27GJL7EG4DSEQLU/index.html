<html><header><meta charset="utf-8"><title>金手指：拋空係衰人咁買入呢？ - 孫柏文</title></header><body><h1>金手指：拋空係衰人咁買入呢？ - 孫柏文</h1><p>呢幾日，見到全球各地好多人都問呢個問題，所以孫柏文都想同大家分享。相信大家都知道，上個禮拜花旗國證監會宣佈推出新措施，令包括「兩房」合共19隻金融機構嘅股票，更難被投資者拋空。</p><p>業績公佈金融股把脈</p><p>問題就係美證監咁做，即係覺得拋空金融股係錯，拋空嘅投資者就係衰人。咁係咪買入金融股就係（至少道德上）聖人？如果買入唔拋空就係聖人，咁點解買入唔拋空石油，就會俾人鬧到仆街？<br> 大家千祈唔好笑花旗國，話佢哋缺乏邏輯。喺特區，大手買入人民幣？有人會話你係邪惡美帝大炒家，一個熱錢團隊成員，想興波作浪破壞祖國經濟穩定。不過你試吓掉轉頭沽爆港元同時拋空港股？就會有官員用納稅人（即係我哋）嘅錢，體罰你。<br> 到十年後嘅今日，該官員仲會喺外國記者前話自己好叻。不過對官股入市後，因為冇晒街貨，所以經紀業成交額暴跌，完全冇悔意。相信該官員睇蝙蝠俠新片，會覺得出奇，喺特區上空飛嚟飛去嘅蝙蝠俠唔係打煲呔。我話出奇嘅係，點解個Joker唔係打煲呔。Thiscityneedsabetterclassofbureaucrats。<br> 講番個市。花旗國又到業績公佈期，即係對於佢哋啲金融股嚟講，又到把脈期，能夠被把脈嘅先決條件，就一定先要有脈搏。咁好多金融股嘅股價，喺早排有某程度上反映倒閉嘅危機，點知未死得，拋空咗嘅投資者都要畀畀面平倉。</p><p>兩房債券有政府保障</p><p>雖然有脈搏，但個市仲係好病。雖然仲未講出口，不過「兩房」嘅債券應該有花旗國政府百分之一百嘅保障。可惜房利美嘅債券，相對國債有越來越大折扣。全球最大嘅債券基金PIMCO，已經一早落重注買國債同「兩房」債券嘅息差收窄，現在輸緊錢，唔知會唔會老貓燒鬚。<br> 大家都係小心行事。<br> <br> 網誌： http://phatdat.blogspot.com </p></body></html>