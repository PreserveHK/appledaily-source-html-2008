<html><header><meta charset="utf-8"><title>長測E230　力水恰到好處</title></header><body><h1>長測E230　力水恰到好處</h1><p>德國Mercedes-Benz嘅E-Class，一直被標榜為中型豪華房車界嘅代表，因其賣相成熟設備豪華，Fit晒追求享受嘅用家；有見及此，早前便特別向廠方借嚟一部屬Facelifted版本嘅E230Avantgarde，作4日3夜長期測試親身體驗一下。結果係點？咪發覺佢夠豪之外，力水仲夠用有餘囉！<br><br>記者：鄭達基<br>攝影：譚盈傑<br>模特兒：Tommy</p><p>2.5引擎輸出線性
</p><p>好多人（包括我在內）都會覺得要一台2.5公升V6引擎，去驅動車重達1,650kg嘅E230Avantgarde，定必會力不從心；但經過4日3夜嘅長期測試，我反而覺得佢恰到好處。<br> 喺呢幾日入面，我曾經揸住佢跑過超斜多彎嘅荃錦公路、筆直平坦嘅青嶼幹線，甚至係由朝塞到晚嘅紅磡海底隧道都行咗好幾次，發覺佢雖然比最Top嘅E350，喺動力輸出數值上相差一大截，但至少可以畀到我有種柔順嘅加速力，即使攀爬陡峭嘅山路都完全無氣咳，再加埋波箱係7前速嘅7G-Tronic半自動型號，如果想快啲大可改以手動+/-操作，幾時升波拖波完全由自己話事，啱晒我呢類貪玩嘅人。<br> 此外，我仲好Buy新車嘅懸掛系統，軟硬設定適中，即使高速喺平路上飛馳，又或係迂迴多彎嘅山路上疾走，嗰種感覺都係好定好舒服，想有「撐船」嘅感覺？難啲囉！</p><p>V形車頭即變年輕
</p><p>同E230Avantgarde度過4日3夜之後，我對屬Facelifted新版嘅造型給予正面評價，雖然車頭依然保留咗已成標記嘅四圓燈設計，但明顯車頭線條變得同新版SL頂級跑車一樣呈V形，襯埋圓潤嘅車尾線條，望落去畀人嘅感覺明顯後生咗好多，但又不失一份豪邁感覺。<br> 至於車廂方面，畀人嘅整體感覺同先前版本相近，尤其係中控台同錶板陳設，幾乎可以話係一樣；不過，前後兩排以高級真皮鑲嵌嘅座椅，坐落感覺妥貼舒適之餘，空間亦見足夠，只係後排中間位例外而已。</p><p>每月供幾多？
</p><p>首期：$55,900<br> 利率：5%<br> 年期：48期<br> 每月供款：約$12,578<br> 註：以上數據僅供參考</p><p>規格</p><p>引擎：2,497c.c.V6DOHC<br> 馬力：204hp/6,100rpm<br> 扭力：245Nm/2,900-5,500rpm<br> 傳動：7G-Tronic半自動波，後輪驅動<br> 查詢：仁孚行（28957339）</p></body></html>