<html><header><meta charset="utf-8"><title>踢走尾廂　轉玩跑</title></header><body><h1>踢走尾廂　轉玩跑</h1><p>先前嘅BMW1系，全屬揭背車款，廠方為突破傳統，並延續當年2002Turbo嘅氣燄，特別推出踢走尾廂，並改以雙門Style示人嘅135iACoupe。大家咪睇小變成跑車嘅佢，頭冚下隱藏咗一台3.0公升直6TwinTurbo引擎，馬力輸出達306匹，加上後驅佈局同50:50嘅極佳車重分佈，可讓你喺路上快跑之餘，亦可以肆意喺彎路上掟嚟掟去！<br><br>記者：鄭達基<br>攝影：陳盛臣<br>模特兒：Aryi（StageModels）</p><p>引擎50:50新佈局</p><p>香港代理早前在珠海賽車場舉辦咗TrackDay活動，可惜當日身在外地未能參與，心理上覺得有啲遺憾。今日，我終可喺香港同135iACoupe嚟一次近距離接觸，由㩒掣着車嗰一刻開始，我已被尾喉傳嚟嘅沉實咆哮聲深深吸引，及後駛上通往北潭涌嘅清水灣道，刻意將6前速Steptronic半自動波箱撥至手動操作模式，並以設喺軚盤上嘅轉擋撥片嚟升波拖波，發覺唔只轉檔反應屬順滑一類，引擎高轉嘅咆哮聲更係動聽到極！<br> 及後，再喺迂迴嘅彎路上肆意狂飆，感覺車頭一台3.0直6TwinTurbo引擎不僅聽教聽話，更重要係擁有306匹馬力同400Nm扭力，即使彎前收油，彎心畀油出彎，反應敏捷得很；當然，前置引擎後輪驅動佈局能做到50:50嘅極佳前後車重分佈外，更為駕駛者帶嚟玩味甚濃嘅駕駛感覺。</p><p>跑化造型似足M3</p><p>玩咗咁耐，終於嚟到北潭涌，落車後當然係要先望吓佢嘅造型，由於今次借用咗屬揭背款式嘅120iA協助拍攝，所以有機會睇清楚兩者嘅分別。貪新鮮嘅我當然最鍾意有尾嘅135iACoupe，事關車身線條有跑車Feel外，車頭泵把採用咗跑車化設計，襯埋18吋胎軨，令人望落去好似成部新款M3跑車咁！<br> 即使外觀變得幾型幾Sporty，但135iACoupe嘅車廂陳設我都唔係太鍾意；坦白講，整體陳設同停喺旁邊嘅揭背版相近，可以話無咩新意，只係以仿桶Seat出現嘅前座，令我覺得吸引些少囉，若然可以改改軚盤Design，或者落重料改改車廂入面嘅裝飾物料，照理應該吸引好多。</p><p>規格</p><p>引擎：2,979c.c.直6配TwinTurbo<br> 馬力：306hp/5,800rpm<br> 扭力：400Nm/1,300-5,000rpm<br> 傳動：6前速Steptronic半自動波，後驅<br> 車輛提供：BMWHK（27145271）</p></body></html>