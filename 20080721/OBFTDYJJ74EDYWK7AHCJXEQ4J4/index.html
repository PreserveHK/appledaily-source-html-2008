<html><header><meta charset="utf-8"><title>股場放大鏡：跌到殘遠展博得過 - 歐陽風</title></header><body><h1>股場放大鏡：跌到殘遠展博得過 - 歐陽風</h1><p>上周五港股早段同中段都跟唔足美股升勢，只係尾市才掃高，假如散戶唔係睇到收市，早早離場的話，應該會大嘆買唔到貨過周末。外圍股市經過一輪波動之後，市場焦點料回到公司業績身上，而在紅籌國企股中期業績公佈之前，先由一批二三線股打頭陣。<br> 上周五及周日多達三十多間公司公佈業績，其中唔少係長期冇乜成交之極度冷門股，以目前市況，好多優質二三線股都成交大降，呢批冷門股嘅成交更加疏，假如要逐間研究，好可能搵到好公司都冇買賣機會。<br> 當中業績也不是完全冇驚喜，例如運動服生產商鷹美（2368）就公佈去年全年盈利1.25億元，增長60.4%，每股純利26.6仙，派末期息10仙。以一隻股價1.62元的實業股而言，PE僅6倍是不過不失，去年的高增長是否能夠維持雖然並不肯定，但有能力派1毫子息，公司應該有一定實力。不過此股成交實在太疏，上周五僅18萬股成交，並非短炒股份類別。</p><p>PE不足7倍</p><p>另一間值得留意嘅公司係遠東發展（035），周日公司業績顯示，營業額及毛利均大增1.4倍，惟純利卻倒退17%至4.43億元，主要是若干金融資產及證券投資減值，每股盈利為27.8仙，往績PE不足7倍。雖然業績出現倒退，但股價「倒退」得更快，由年初4.50元跌至上周五收市1.89元，勁跌6成，由於此股在過去兩年的大牛市都冇乜點升過，如此跌幅便有點離譜。就算熊市都會有反彈，呢隻資產股現價應該博得過。</p></body></html>