<html><header><meta charset="utf-8"><title>杯葛毒奶 - 左丁山</title></header><body><h1>杯葛毒奶 - 左丁山</h1><p>香港時興講品牌，中國大講民族品牌，創造、營造品牌需要經年累月，以優質產品、優質服務為先，宣傳公關、包裝為輔、非一時一日可成。中國商場傳統講貨真價實；童叟無欺。胡雪巖（參考高陽小說）做生意，聰明靈巧，上下逢迎，過水濕腳，但到咗辦藥材舖，就堅決用真貨，不取巧，重品質，因為佢認為製藥賣藥關乎救人一命，以假藥賺錢，必遭天譴。<br> 當今中國何其不幸，商人淪為奸徒，為賺錢罔顧良心，不惜殘害用家最大資產──新生嬰兒，前有假奶粉，令全國出現大頭BB，今有毒奶粉，產生腎石嬰童，賣假奶粉，毒奶粉者，其將絕後乎？可能呢啲廠商只求賺錢，在世享福，已無「不孝有三，無後為大」嘅觀念，懶理他人絕後。若然如此，對呢類廠商施以懲戒嘅最佳方法，唔係叫佢哋辭職或者上庭控訴，而係用資本主義市場方法，令佢哋破產，令佢哋建立嘅事業，一無所有。所有人應該即時停買呢啲公司嘅所有產品，不單止牛奶、奶粉咁小事，而係對呢類品牌全線杯葛，所有買咗呢啲公司股票嘅基金，散戶請立即擲貨，做一個「社會責任投資者」，蝕咗本可以從另外股票賺番，持股與壞品牌公司扯上關係，點對自己子女講對錯？<br> 說起品牌，中國商家要學好嘅，唔好走乖路，以圖取巧。最近睇《蘋果》新聞，話日本名牌「樂聲牌」講拜拜，其實以中文名字而言，日本「松下電器株式會社」將改名為PanasonicCorp.，以適應全球化潮流。松下經數年努力，建立Panasonic牌子，而今將公司名字都改成一樣，取消日文名字，可見該品牌之成功及為世界接受。自十月一日開始，日本地區確實係逐步棄用National品牌，但在香港澳門地區，中文名「樂聲牌」已深入民心，仍會沿用，故此以後見到Panasonic樂聲牌，唔使驚奇，香港澳門嘅樂聲牌自電飯煲開始，已有五十年，聲譽咁好，你估咁易放棄咩。中國海爾牌電器大可向樂聲牌積極學習，千祈唔好變成蒙牛伊利！</p></body></html>