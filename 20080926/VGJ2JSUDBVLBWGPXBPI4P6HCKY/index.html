<html><header><meta charset="utf-8"><title>AV藍：魔法AV擴音機　標清變高清</title></header><body><h1>AV藍：魔法AV擴音機　標清變高清</h1><p>𠵱家乜都講高清，有冇想過一部AV擴音機，就可以將所有視頻訊源由標清變為全高清，咁就唔使一定買blu-ray機，普通DVD影碟都可以變高清。Sony最近就推出咗呢部魔法AV擴音機。<br> 新力家用電子影音器材巿務本部巿場經理Benny話，公司啱啱推出咗全新最高階ES級7.1聲道嘅AV擴音機系列，包括旗艦級嘅STR-DA5400ES（$18,980）、進階級STR-DA3400ES（$9,980）、入門級STR-DA2400ES（$7,480）。全部都支援1080/24p、x.v.Colour等高清視像格式同杜比TrueHD、DTS-HDMasterAudio等高清音響格式。<br> Benny話，呢個系列係Sony首次用咗Faroudja視頻解碼晶片，可以將唔同訊源經擴音機之後，全部都倍線到1080p全高清，「好似DVD碟、高清擴播、相片等都去倍線到全高清，最特別係唔使駁HDMI線先upscaling倒，連駁色差線都得。」<br> 小藍聽佢咁講，前日踩上去銅鑼灣SonyStyle，試吓呢部機嘅倍線能力，即場播放《魔戒》DVD影碟，仲係70吋LCD大電視。經倍線嘅全高清畫面顏色都幾有層次同幾豐富，咁大個畫面唔見有起格，倍線得幾好。細緻度比起真正blu-ray就差咗啲，不過轉用細啲電視機，可能睇唔出。<br> 逢周五刊出</p></body></html>