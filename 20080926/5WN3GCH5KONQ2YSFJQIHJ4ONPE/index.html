<html><header><meta charset="utf-8"><title>高盛威晒 - 左丁山</title></header><body><h1>高盛威晒 - 左丁山</h1><p>上星期日跑完馬，本想到馬會沙田會所「銀袋」吃自助餐，點知訂位碰釘，話要八點半後先至有位喎。冇所謂啦，兩家人游完水先至去到「銀袋」，仲未夠八點半；咦，幾乎四顧無人，座位任坐：係知道早啲嚟到啦。侍應即刻行埋嚟解釋：「八點前真係坐滿人呀，不過八點散場，個個埋單返屋企。」咦，星期日係車路士對曼聯噃，乜場波咁有吸引力？侍應話：「左先生，未必係返屋企睇車仔對紅魔嘅，今晚播《家好月圓》大結局呀！」乜嘢《家好月圓》呀？我哋兩家人冇人睇過，完全唔識，侍應以為我哋唔係香港人，啱啱埋埠啫。<br> 左丁山三扒兩撥食完，趕回家睇車仔場波，押注車仔贏，點知祖高爾與安歷卡門前失機，應贏不贏，只能逼和，保持主場第八十五場不敗紀錄。睇落曼聯球員季初狀態唔弗，史高斯與傑斯已老，今季要蟬聯冠軍，並非易事。<br> 睇波之時，美國友人來電，講到保爾森會巡迴電視台出席清談節目，解釋救市措施，爭取政治支持。保爾森喺○六年答應喬治布殊做財長時，聲言要有全權，不准白宮幕僚干涉先至肯做，碰啱白宮幕僚長保頓係佢以前在高盛嘅同事，故此好易傾得成。當今白宮與財政部係高盛校友世界：「高盛人」權傾一時，保爾森之七千億美元救市大計，明益高盛與剩下來之唯一對手摩根史丹利，彰彰明甚。美國報紙報道，聯儲局極力呵護高盛與大摩轉型為商業銀行（類似JP摩根大通、花旗，以及美銀加美林嘅模式），令雷曼舊人吃盡酸葡萄，埋怨為何雷曼得不到眷顧。<br> 世界係咁㗎啦，中國俗語最啱，朝裏有人好做官。聽一個非高盛賓架講，上到北京，碰到前高盛亞太區阿頭Thornton，呢位先生鋒頭好勁，北京財金高官全部畀面，爭相與佢談話，京官直情當其他香港賓架冇到，點解咁巴閉呀，因為Thornton可以好權威咁講與保爾森老友，與格林斯潘相熟，與伯南克傾過偈……香港賓架喺北京唔通話啱啱見過任志剛咩！</p></body></html>