<html><header><meta charset="utf-8"><title>憂高層搞冧台急追數<br>王賢誌：邊有人睇亞視</title></header><body><h1>憂高層搞冧台急追數<br>王賢誌：邊有人睇亞視</h1><p>亞視連日來發生管理層內訌，又爆出亞姐造馬事件，就連擔任今屆亞姐司儀的王賢誌也踩多一腳，自爆現在仍未收到酬勞，他更揶揄亞視說：「搞新聞都唔好搞自己台，邊有人睇亞視？邊有人選亞姐？」</p><p>王賢誌和袁彩雲前晚到中環出席首映禮，擔任今屆亞姐司儀的王賢誌透露仍未收到酬勞：「自從亞視高層出問題後，有討論區話亞視會執笠，我都好想問亞視收番錢先，個價錢都OK，不過我都唔太擔心收唔到錢，因為咁多人睇住。」<br> 對於亞姐要重新調查賽果，王賢誌揶揄說：「三甲係公認，選完都冇人話造馬，但自己又走出嚟話造馬，未試過有人推翻自己嘅選美。亞視未查明就講，搞到𠵱家莫名其妙，真係好多嘢都估唔到，10日前先做亞姐，10日後又唔同，真係聞所未聞。」會否覺得有人在搞搞震？王賢誌直言：「搞新聞都唔好搞自己台，邊有人睇亞視？邊有人選亞姐？」</p><p>婦女節目翻生</p><p>此外，原本本月底暫停製作的婦女節目《師奶你好嘢》，隨着王維基下台將會繼續製作，主持人黎燕珊都承認已接獲通知節目將會死而復生，她昨日接受電話訪問說：「當初話cut時都冇特別擔心，因為新官上場必有改革，我知節目𠵱家唔使cut，仲會加長我訪問嘉賓嘅時間。」朱慧珊亦承認原來與亞視正洽談一個新節目，但現時一切都無了期暫停運作。<br> 亞姐出身的羅霖昨日出席活動時被問到有關亞視近日發生的事時說：「講起亞視高層我都未嬲完，我都擔心舊同事、朋友停晒啲工作，邊個新老闆上場都要穩定軍心，唔可以畀製作停，亞視多次改朝換代，應該有佢嘅好處，不過王維基嘅言論出位、偏激，唔似高層應有嘅風度同修養，高層唔好以突出嘅言論表現自己，老闆應該有自己嘅實力。」</p><p>王譽霖繼續炮轟</p><p>昨日身為亞姐大會統籌的葉家寶如常回亞視總台返工，他透露到現在為止仍未收到內地佳麗的投訴信，亦沒有佳麗聯絡他。<br> 雲南佳麗19號王譽霖前晚接受電話訪問時繼續發功轟亞視，她說：「大會公佈每個手提的號碼只可以投5票，不過我父母來到香港支持我時就不單止投了5票。」<br> 採訪：卓寶花、楊潔雯、比華利<br> 攝影：陳俊強</p></body></html>