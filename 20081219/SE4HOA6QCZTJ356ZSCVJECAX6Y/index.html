<html><header><meta charset="utf-8"><title>美國證監可收檔 - 左丁山</title></header><body><h1>美國證監可收檔 - 左丁山</h1><p>美國紐約以世界第一金融中心自居，世界一流金融精英聽聞集中於華爾街大投資銀行之內，平時講慣公司管治、透明度、風險管理，監管力度嚴。香港就有不少評論員吹噓，美國監管機構比香港好，所以美國冇雷曼迷你債事件，此當然係井底蛙之言，雷曼在美國發行咗不知幾咁多結構產品，只不過美國啲投資者搵律師打官司。冇集體上街示威，亦冇美國國會議員代佢哋拍枱鬧銀行而已。<br> 好似呢次美國突然發生馬多夫（BernardMadoff）大騙案，就夠晒匪夷所思，美國證監會監管如此鬆懈，會計師、核數師如此粗疏，美國證券監管制度簡直嚇死人，成班美國證監會高層應該全部炒晒。香港有人讚美國證監打內幕交易夠快夠嚴，以美國為師，鬧香港證監唔做嘢。誰知道，美國證監會係成班盲佬，只見花草，不見大樹，竟然放生咗馬多夫咁耐。<br> 馬多夫嘅手法，人人話係龐氏騙局（PonziSchemes）翻版。美國證監會網頁對PonziSchemes有一條註釋：CharlesPonzi呃投資者可以在九十天內賺到40%回報，喺一九二一年只用咗三個鐘頭就吸入一百萬美元。龐氏聲稱以呢筆錢投資外國郵政票據，賺取息差及外滙，其實佢只買入咗三十美元而已！美國證監會話呢個係rob-Peter-to-pay-Paul原則，用新投資者注入嘅銀紙去為早期投資者提供可觀回報。<br> 金融海嘯話係百年一遇，馬多夫騙局亦算百年一遇（雖然咁多年來類似騙案層出不窮），奇怪之處係呢類騙局專呃無投資知識之人，馬多夫騙局就黃皮樹了哥，唔熟唔食。受馬多夫騙錢嘅，包括法國巴黎銀行、桑坦德銀行、野村國際、慈善基金等等，涉及五百億美元。咁多大人物、大銀行、大富豪何解如此無知，懵然集體受騙？正是一字記之曰貪，貪字變貧，一啲年老退休人士被騙一千萬美元，全部瓜清。此外，馬多夫憑個人名氣在高爾夫球會及鄉村俱樂部私下賣基金，富翁盡墮老千局，唔好以為上流人物就係好人叻人，佢哋之中不乏豺狼與笨羊，香港Accumulator之殺到富豪片甲不留，亦可作如是觀。</p></body></html>