<html><header><meta charset="utf-8"><title>聚豪揸足四年　賺一成就走<br>中環在線：林奮強賣樓唔認睇淡 - 李華華</title></header><body><h1>聚豪揸足四年　賺一成就走<br>中環在線：林奮強賣樓唔認睇淡 - 李華華</h1><p>地產大好友、瑞銀環球資產管理董事總經理林奮強，一向對樓市前景甚為樂觀，自從06年初轉做瑞銀基金經理，同樣活躍於地產市場，不過，今年就見佢陸續出貨。</p><p>通街平貨計劃換馬</p><p>佢啱啱以1768萬元沽咗件大埔聚豪天下單號屋，件貨喺04年底用1600萬元買番嚟，一直收租，揸咗4年，今次賣出賬面只升咗一成，賺168萬；扣埋佣金同釐印費等支出，淨袋80幾萬。同佢今年初賣出嘅另一件聚豪天下單號屋，同樣揸4年，但一鋪勁賺1017萬，升值近七成相比，相差好遠，唔夠一年賺少好多喎，咁都肯賣，唔通睇淡後市？<br> 林奮強同華華講，佢喺地產市場向來有買有賣，今次出貨亦唔係睇淡後市，只係覺得金融海嘯爆發後，全球有唔少抵買嘅資產，好似外國公司嘅債券、亞洲股票同埋香港物業，所以換吓貨。不過，唔係咁多港人具有世界投資眼光，投資者要因應自己承受風險能力出擊。&#13;</p><p>奧運站綁住八千萬</p><p>雖然話𠵱家個市同年初有天淵之別，但佢認為香港樓宇供應始終少，息口又低，唔使太過悲觀喎。<br> 聽講，大好友今年初夥拍瑞銀同事王震宇，喺奧運站掃咗唔少貨，主要係維港灣同帝柏海灣複式，用咗超過8000萬，好似話帝柏海灣嘅1座複式成功踢契，𠵱家總共揸住4件複式，部份放租。<br> 至於吸引唔少金融巨擘入市嘅九龍站豪宅，聽聞大好友都有7至8件喺手。<br> <br> 李華華<br> mailto:LiWaWa@AppleDaily.com</p></body></html>