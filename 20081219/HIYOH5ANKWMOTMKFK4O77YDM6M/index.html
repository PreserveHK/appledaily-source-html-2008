<html><header><meta charset="utf-8"><title>爸爸鼓勵賺快錢<br>2R扮聖誕妹賣街邊</title></header><body><h1>爸爸鼓勵賺快錢<br>2R扮聖誕妹賣街邊</h1><p>2R成員Rosanne和Race很喜歡聖誕節，她們正向公司請假，希望返新加坡與家人一同歡度佳節。原來2R讀書時沒機會慶祝聖誕，皆因她們要在街邊擺檔賣聖誕帽和飲品賺錢，今年她們最想跟一家人共享聖誕大餐。</p><p>聖誕節是普天同慶的節目，2R日前接受訪問時卻透露她們入行前要在街邊擺檔賺錢，Race說：「爸爸唔係咁重視呢個節日，於是佢提議我哋擺檔賣聖誕帽同飲品賺零用錢，當時入貨set檔都係我哋三姊妹一手一腳做晒。」</p><p>遊客爭相拍照</p><p>Race記得當時三姊妹齊齊穿上聖誕女郎裝擺檔，吸引不少遊客幫襯，還賺得五位數字收入，她說：「好多遊客見到我哋着晒聖誕衫，幫襯完就同我哋影合照，有啲仲問我哋拎電話。其實每年生意都唔錯，因為嗰時未有便利店，好多店舖9點就閂門冇嘢飲賣，咁就好多人幫襯我哋。」<br> 今年聖誕，Rosanne已計劃為家人炮製一頓聖誕大餐，她會準備火雞和聖誕蛋糕，她說：「因為Race未食過一餐正式嘅聖誕大餐，所以就算冇假返唔到新加坡，我都會同妹妹喺香港食聖誕大餐，仲會叫埋啲朋友一齊慶祝。」</p><p>儲錢買車𠱁父</p><p>Rosanne又為家人預備了聖誕禮物，與妹妹夾份買了一隻Chanel星形戒指給媽媽，至於爸爸的禮物仍未儲夠錢，她說：「爸爸嘅dreamcar係林保堅尼，我哋三姊妹一直儲緊錢，希望出年聖誕送到畀佢。」Rosanne期望有一年能夠與男友到芬蘭的聖誕老人村過白色聖誕，她說：「聖誕係一個好sweet好warm嘅日子，如果去到一個落雪嘅地方，加埋男友嘅溫暖就已經好足夠。」<br> 採訪：李珮洳　攝影：葉君海<br> 化妝：AlvinGoh　<br> 場地提供：太古廣場　<br> 服裝提供：I.T</p></body></html>