<html><header><meta charset="utf-8"><title>股路縱橫：中電信快發力目標見4字頭 - 郭兆誠</title></header><body><h1>股路縱橫：中電信快發力目標見4字頭 - 郭兆誠</h1><p>大市表現反覆，但中國電信（728）卻見強勢，大部份時間都逆市而升，最高3.17元，收3.13元，升5仙。中電信正加速轉型，大行普遍看好其前景，目標價由4.0元至4.7元不等，預期有3至5成上升空間。<br> 10月底，中電信最低見1.8元，同一年前高價7.5元相比，又係恍如隔世；由低位反彈，股價已重上3條平均線之上，而3線亦已呈強勢排列，好明顯已見底。中電信近3個月走勢形成一個大型複式頭肩底，噚日有勢，相信好快會發力上衝，只要升破頸線3.24元阻力，上升大浪即可展開，照度上去，上升目標指向4.68元，現水平買入，有近5成升幅，值博率高。<br> 早輪大跌市，全體表演大插水，家吓反彈，又齊齊坐火箭。兩隻心水內房股富力地產（2777）同合生創展（754），上衝之勢既急且勁。前日推介嘅越秀投資（123），亦已熱完身，一衝就升見8字頭，兩日升幅接近兩成。一直睇好嘅復星國際（656），噚日更大發神威，衝上2.85元高收，大升0.54元，升幅23.3%。中電信一破位而上，升勢亦係一發難收。</p><p>CDMA業務開始推廣</p><p>中電信係內地最大固網商，在重組中獲分配CDMA，現時正如火如荼從固網運營商向全業務運營商轉型，希望成為首家推出3G服務的運營商，公司有信心在2至3年內，CDMA用戶人數可達到1億戶，比現時增加兩倍多。<br> 集團現時正大力發展固網和移動客戶融合的產品，並已完成試驗和測試，明年一月可完成342個城市C網建設，以及82個無線城市部署，並計劃明年2月底實現全國31個省連接。<br> 野村上周發表最新的研究報告，指中電信已開始推廣以「189」為字頭的CDMA業務，進行用戶登記，並會採用較為進取的方法，例如較高的手機補貼，以盡快打開市場，野村維持「買入」評級，目標價4.7元。<br> 浙江玻璃（739）慢火煎魚，收1.62元，又升9仙，成交3800多萬股，可繼續持有，等見2.0元。<br> 郭兆誠</p></body></html>