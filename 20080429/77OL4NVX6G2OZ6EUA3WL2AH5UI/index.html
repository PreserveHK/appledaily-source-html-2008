<html><header><meta charset="utf-8"><title>置身樂園難掩醋意<br>千嬅信晒丁子高藐視情敵</title></header><body><h1>置身樂園難掩醋意<br>千嬅信晒丁子高藐視情敵</h1><p>楊千嬅前晚為廸士尼小小世界任揭幕嘉賓，她置身兒童天地，卻要談及大人的複雜感情。有指其緋聞男友丁子高瞞着她翻追舊愛譚凱琪（Zoie），千嬅雖顯得對丁子高很有信心，但提到Zoie時竟謂不記得她名字，未知千嬅是不屑提及抑或想揶揄對方知名度低呢。</p><p>香港廸士尼樂園前晚為「小小世界」舉行開幕，楊千嬅代表香港、光良代表馬來西亞，聯同來自菲律賓的NikkiGil及泰國歌手Two一同擔任揭幕嘉賓，四人帶領過百位來自中港台、澳洲、新加坡及菲律賓等地的小朋友以不同語言獻唱。早前廸士尼找來Twins宣傳樂園，淫照事件後已把Twins的廣告抽起，前晚也不見二人蹤影。</p><p>尊重男方社交</p><p>前晚現場還有煙花滙演，薛家燕、王貽興及黃宇詩也有出席，相當熱鬧，眾歌手都咪嘴演出，千嬅說：「因為大會想音樂同煙花嘅時間統一，所以要我哋咪嘴，我哋前一日嚟綵排咗一日，好嚴謹㗎。」談到有傳廸士尼找她取代Twins的代言人位置，千嬅說：「唔係，廸士尼係希望小朋友之外，大人都嚟。」近日有傳千嬅緋聞男友丁子高一腳踏兩船，瞞着她與前女友譚凱琪重修舊好，千嬅說：「喺我演藝生涯呢啲新聞出現過無數次，唔係事實嘅嘢我唔回應。」<br> 再問她是否相信丁子高翻追Zoie，千嬅似乎連情敵名字都不屑提，她說：「唔需要任何回應，丁生做公關又好，另外嗰位……。」記者提她叫Zoie，千嬅才說：「係呀，一時唔記得，大家做好自己工作，唔好太多揣測。」問她會否向丁子高求證？千嬅說：「唔使，作為朋友會尊重對方嘅社交圈子，佢應該適應呢個圈嘅運作，之前夠傳過我哋結婚啦，總之一年四劑。」</p><p>不滿嚇親老父</p><p>千嬅表現得甚信任男友，但對於雜誌訪問其父感生氣，她說：「唔好搞我父母，我爹哋60幾歲，心臟有事要食藥，嗰日我錄完音返屋企，見佢呆坐客廳，佢話俾人影相，個人突然間撲出嚟嚇親佢，佢返屋企要食藥。」<br> 採訪、攝影：馬建華</p></body></html>