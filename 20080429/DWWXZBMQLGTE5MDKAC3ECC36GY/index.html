<html><header><meta charset="utf-8"><title>原廠改件　$47,360及時進補</title></header><body><h1>原廠改件　$47,360及時進補</h1><p>SubaruImpreza雖屬飆車能手，不過依然有人嫌佢唔夠火爆，仲要找尋各式補品強化座駕。代理為免大家亂咁補，索性炮製專為新款Impreza2.0S-GT而設嘅STI強化套餐，由頭唇、胎軨，以至尾喉、頂Bar都有，𠵱家仲有折扣優惠，係時候補補佢嘞。<br><br>記者：鄭達基<br>攝影：陳陶鈞<br>模特兒：Julie（TheGroup）</p><p>改裝部品逐件Check</p><p>a.避震彈弓換上STI強化部件，有利增強彎路穩定性。$4,708</p><p>b.本來已經有整流裝置嘅頭泵把，額外加裝STI提供嘅頭唇。$4,933</p><p>c.胎軨由原來普通款式，換成17吋STI出品。$20,756</p><p>d.引擎室加裝STI頂Bar，有助增強車架剛性，有利攻彎。$3,923</p><p>e.尾喉換咗做STI雙出款式，聲靚之餘引擎呼吸更暢順。$13,040</p><p>合計：$47,360<br> （6月30日前有八折優惠，不包裝工）</p><p>加頂Bar強化下盤</p><p>個人覺得新一代SubaruImpreza2.0S-GT嘅性能表現，可以話係同級車中最好，皆因佢配有享負盛名嘅2.0公升水平對向四汽缸Turbo引擎，配合埋4前速Sportshift半自動波，起步加速反應絕對係快。不過，如可將波箱換成5前速嘅話，感覺肯定會更好！唔滿足嘅就梗係唔止我一個，要求盡善盡美嘅大有人在啦。所以收到風有呢套STI強化套餐畀大家補補佢，實在係好消息。<br> 喺呢個套餐入面，頭盤係STI頭唇同17吋STI超輕合金胎軨，主菜係STI避震彈弓同頂Bar，而甜品就係雙出式STI跑車尾喉。雖然改裝補品唔係太多，但明顯令外觀同性能表現增加唔少分數，而且仲因為避震彈弓換成STI跑車專用款式，同加裝咗STI頂Bar後，高速走彎穩定過以前。</p><p>內裝依舊平實示人</p><p>雖然加配咗STI強化套餐嘅新一代Impreza2.0S-GT，喺外觀上明顯增加咗好多跑車元素，並且增強咗車本身嘅性能表現。但一講到車廂，咁就真係要同大家講聲Sorry啦！因為內裏嘅裝飾同普通版本一樣，即係前座一對跑車桶椅、三幅式軚環同大面板音響都得到保留，如果你覺得唔夠喉嘅話，咁就真係要靠自己啦！好在，由於新車用咗SportHatch嘅揭背設計，故此可作提存行李嘅車門入口夠晒大之外，而且仲可以將後排椅背放平，從而增加尾廂載物量。</p><p>規格表</p><p>引擎：1,994c.c.水平對向四汽缸DOHC配Turbo<br> 馬力：250ps/6,000rpm<br> 扭力：34.0kgm/2,400rpm<br> 傳動：4前速Sportshift半自動波，四輪驅動<br> 車輛提供：MotorImage（25112727）</p></body></html>