<html><header><meta charset="utf-8"><title>專家對話：國壽谷底博反彈</title></header><body><h1>專家對話：國壽谷底博反彈</h1><p>國壽（2628）喺首季純利急挫61%拖累下，噚日逆市下跌1.6%，專家認為國壽盈利下跌已是意料中事，股價基本上已經反映，後市反而可以睇番好啲。<br> <br> 李：李錦　沈：沈振盈　孫：孫柏文<br> <br> 孫：國壽盈利倒退，𠵱隻股前景點睇先？<br> 沈：其實國壽盈利倒退應該預咗，佢舊年嘅盈利有唔少來自投資收益回報，但國壽股價比起高位已跌唔少，相信已經反映咗業績倒退因素，值得留意係佢嘅保費收入增長仍可以保持三成以上，已經比其他保險股好，A股三千點有政治底，國壽嚟緊應該可以睇番好啲。<br> 李：國壽喺40蚊有唔少蟹貨，反彈空間少，國壽窩輪嘅資金，亦反映佢上落市、橫行格局居多。<br> 孫：A股前景又點睇？<br> 沈：上海A股短期有政治考慮，但反彈力度令人失望，禁售股對市場始終有影響，我諗A股仲有一段時間反覆，影響埋整體H股表現。恒指上近25900點開始有壓力，舊年26000點水平積落唔少蟹貨，有機會會調整番去24800點。<br> 李：好多私募基金其實仲係睇得大陸個市好淡，話A股有可能比H股折讓三至五成。</p><p>中海油低位再吸</p><p>陳小姐：我好耐之前喺14.7蚊買咗中海油（883），佢呢排已經返去14蚊邊想放，等低啲再買過。<br> 沈：我睇到好多風險因素，對於石油同其他資源商品有壓力，之前資金一面倒睇得中海油太好，近排中石油（857）有後勁追番上嚟，三隻油股中石油會好過中海油，短期有位走就不如先避一避。<br> 陳：佢好多次都衝唔過14.5蚊，我想沽咗佢。<br> 沈：啱，寧願等佢衝到上去，企穩先再買。<br> 李：中海油認購輪一直有人買，投資者仍然博佢繼續做好，反而中石油認購輪街貨錢不斷減少，反映睇油價會再上嘅資金，揀中海油多過中石油。<br> 孫：睇油價難，睇油股仲難，睇油股嘅認股證難上加難。<br> <br> 觀塘陳小姐<br> 買入價：14.7元<br> 目標價：—<br> 止蝕價：—<br> 時期：一星期</p><p>每日收市後4:30pm</p><p>歡迎Click入 http://finance.appledaily.com以Webcam參與節目及收看 <br> <br> 歡迎Phonein28698262暢談心得<br> 亦可Email至mailto:finance@appledaily.com搶先貼股</p></body></html>