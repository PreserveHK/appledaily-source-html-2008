<html><header><meta charset="utf-8"><title>罐頭鮑冲凍浴滑滑</title></header><body><h1>罐頭鮑冲凍浴滑滑</h1><p>海味予人「老餅」感覺，但浸過鹹水的年輕海味店老闆女，卻能把海味與西餐來個年輕化結合，再不是海螺頭煲豬𦟌，而是XO醬海螺鬆，滋補之餘又有助減肥。連註冊中醫師麥超常亦贊成這三餸一湯有食療作用，這位年輕大廚真的後生可畏啊！<br><br>記者：廖秀娟　<br>攝影：譚盈傑　<br>菜譜及示範：WinnieSo（海生行海味貿易公司老闆女）<br>鳴謝：註冊中醫麥超常</p><p>鬼妹仔煮海味</p><p>Winnie今年26歲，但留學美國11年期間，皆為同學「包伙食」，雖未曾正式學廚，但廚藝卻非泛泛之輩。最拿手把海味結合西餐做Fusion菜，顧及食味也顧及身材，經常研究餸菜會否致肥。
</p><p>原隻鮑魚小食</p><p>時間：6小時15分鐘（4人份）<br> <br> Winnie自小鮑魚做早餐，亁鮑、急凍鮑及罐頭鮑都是拿手「小菜」，今次她用做亁鮑的手法做罐頭鮑，味道更濃郁，但只是百多元一碟咋！</p><p>材料</p><p>8頭罐頭鮑魚1罐、西蘭花1棵<br> <br> 汁料：原罐鮑魚汁、蠔油2湯匙、冰糖10克、生抽1茶匙</p><p>做法</p><p>1.西蘭花去莖切細棵。<br> <br> 2.鮑魚原罐煲6小時，開罐將鮑魚上碟，留鮑汁。西蘭花以鹽水灼熟。<br> <br> 3.所有汁料倒進鑊煮勻至濃稠，淋上已排好在碟上的鮑魚及西蘭花，便可用刀叉享用。&#13;</p><p>貼士</p><p>罐頭鮑要隨凍水落，每次煲亁水要加熱水，鮑魚肉質才夠滑。</p><p>陳小姐：亁鮑、急凍鮑及罐頭鮑的食療作用是否一樣？<br> <br> 答：其實三種鮑魚的營養價值不會相差太遠，有益的程度不相伯仲。不過新鮮鮑的殼磨成粉經提煉後，具有降血壓作用，就是中醫叫的石決明。</p><p>香煎青口帶子伴海膽汁</p><p>時間：30分鐘（4人份）<br> <br> Winnie的海味店亦兼賣急凍海產，她對入口鮑魚、帶子、海參都有認識，原來海膽加生抽、淡忌廉可以做出如此美味！</p><p>材料</p><p>急凍帶子6隻、急凍青口6隻、蘆笋6條、海膽1/2板、淡忌廉1/4杯、巴馬芝士碎3湯匙、生抽5茶匙、牛油5茶匙、橄欖油/玫瑰露各少許</p><p>做法</p><p>1.帶子、青口置溫室解凍。芝士碎放在青口上。<br> <br> 2.青口放入焗爐，以240℃焗15分鐘。<br> <br> 3.燒熱煎Pan，加2茶匙牛油及幾滴橄欖油，煎香帶子及蘆笋後灒玫瑰酒，煮至剛熟上碟。<br> <br> 4.另以牛油起鑊，加入忌廉及生抽拌勻，加入海膽慢火煮約10分鐘至汁液濃稠，伴在帶子及青口旁便可。</p><p>甘女士：青口同帶子用新鮮好還是急凍好？<br> <br> 答：通常在香港買到的新鮮帶子青口都係來自中國，細隻啲，味道亦無咁鮮甜，我用的澳洲急凍帶子、新西蘭急凍青口都好鮮味、清甜，唔會差過內地新鮮貨。</p><p>XO醬海螺鬆</p><p>時間：25分鐘（4人份）<br> <br> 火鴨及乳鴿鬆食得多，海螺鬆則未食過；Winnie配合低脂高營養的紅蘿蔔及粟米做配料，本來頗油膩的餸菜都變成OL恩物。</p><p>材料</p><p>西生菜葉12塊、海螺3個、紅蘿蔔1個、洋葱1個、粟米1個、雞柳6條、XO醬5湯匙、上湯2杯、鹽適量
</p><p>做法</p><p>1.生菜葉洗淨，剪成兜形，浸於凍水備用。紅蘿蔔、洋葱、粟米及雞柳切粒。<br> <br> 2.海螺去腸，以上湯煮半小時後切粒。<br> <br> 3.起鑊下少許油炒香洋葱粒，然後下紅蘿蔔、粟米、雞柳及海螺粒同炒至熟透，加入少許鹽及XO醬，兜勻後便可倒進生菜葉上碟。</p><p>Sandy：用XO醬炒，食辣對身體好嗎？<br> <br> 答：辛辣食物如洋葱可以殺菌，中醫角度認為對一些輕微病症如傷風感冒都有療效。</p><p>木瓜番茄雲耳湯</p><p>時間：25分鐘（4人份）<br> <br> 據Winnie教路，不要為雞腳剪腳甲，否則湯水便會有許多油，一個賣相靚，少油又健康的營養湯便很易做成。</p><p>材料</p><p>半熟菲律賓木瓜1/2個、番茄5個、雲耳4片、雞腳6隻、豬骨1/2斤、水8杯、鹽少許</p><p>做法</p><p>1.雲耳放凍水浸軟，切硬椗。木瓜、番茄切大件。<br> <br> 2.雞腳、豬骨汆水。雞腳不要剪去趾甲，否則雞油會由缺口滲進湯中，湯會多油。<br> <br> 3.煲滾8杯水，全部材料放進去煲4小時，加鹽調味即可。</p><p>麥小姐：用雞腳煲湯係咪補腳㗎？<br> <br> 答：中醫角度確有以形補形呢回事，所以除有補腳功效外，雞腳的膠原好豐富，仲有美顏作用㖭！</p><p>網上重溫<br>  http://cooking.appledaily.com </p></body></html>