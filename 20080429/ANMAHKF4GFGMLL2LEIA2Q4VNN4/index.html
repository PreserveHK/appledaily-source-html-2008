<html><header><meta charset="utf-8"><title>靚蛋碎　4隻筷子攪攪貢</title></header><body><h1>靚蛋碎　4隻筷子攪攪貢</h1><p>去食日本菜，成日見到呢個「丼」字，唔曉讀又唔曉解，於是請教CoCo：「日本人的食具都頗多，有湯碗麵碗煮物碗，而丼（音讀噹）就是指一個較深的碗，將飯及餸一起盛載，牛丼即牛肉飯、親子丼即雞蛋雞肉飯。」明晒！下次點菜時終於可以大大聲：「給我一個噹！」<br><br>記者：趙珮倩<br>攝影：黃子偉<br>示範：著名日本料理導師CoCo小松本太太（http://hk.myblog.yahoo.com/coco-cook）</p><p>CoCo<br> 入廚20年，強項整和菓子及和風素食，曾主持超過200集電視烹飪節目及教授超過100班烹飪班。</p><p>三色丼</p><p>0hr30min<br> 份量：2人<br> <br> CoCo又教大家一招秘技─紮起幾隻筷子炒蛋，其實很多日本主婦都會用這個方法炒蛋，可以令炒蛋變得細碎均勻，賣相加分。</p><p>材料</p><p>飯300克、碎豬肉250克、蘆笋6條、蛋2隻、鹽/糖/薑茸各適量、豉油1茶匙、味醂1茶匙</p><p>做法</p><p>1.燒滾水一鍋，將蘆笋放入略燙至翠綠後取出，以冰水冲洗，吸亁水份後切片。<br> <br> 2.燒熱易潔鑊下油，爆香薑茸，下碎豬肉，加入豉油及味醂炒至亁身熟透盛起。<br> <br> 3.蛋加入鹽及糖後拂勻成蛋液。<br> <br> 4.另燒熱易潔鑊下油，倒入蛋液炒至亁身成蛋茸。<br> <br> 5.將蘆笋、碎豬肉及蛋茸均勻排在熱白飯上即成。</p><p>麥小姐：蘆笋有冇分種類？同埋點揀新鮮？<br> <br> 答：市面上容易買到嘅笋多數係綠色蘆笋，新鮮白色蘆笋就較貴及難買。近年就有來自菲律賓迷你品種的蘆笋。我今日就用日本蘆笋，4月下旬至6月是日本蘆笋收穫的季節，揀蘆笋時記得要睇吓蘆笋尖端，越緊密即越新鮮。</p><p>豆漿煮雲耳</p><p>0hr20min<br> 份量：4人<br> <br> CoCo表示在日本十分流行以豆漿煮餸，皆因有益又易消化，味道偏淡，容易配搭其他食材；另可以雞湯或奶代替。</p><p>材料</p><p>菜脯20克、雲耳20克、豆漿1杯、櫻蝦2湯匙、片栗粉1湯匙、水1湯匙、豉油1湯匙、辣油適量
</p><p>做法</p><p>1.雲耳浸軟後瀝亁。<br> <br> 2.菜脯切碎，拌入豆漿，放入鍋以中火加熱至沸騰時加入雲耳，以木匙不斷拌勻至雲耳熟軟。<br> <br> 3.片栗粉與水調勻加入鍋內拌勻，撒上櫻蝦。<br> <br> 4.最後加入豉油及辣油調味即成。</p><p>方小姐：櫻蝦係乜？同唔同蝦米？<br> <br> 答：櫻蝦是一種亁物，是將細細隻的蝦連殼曬亁而成，蝦米同櫻蝦有少少唔同，櫻蝦連殼出味快，煮之前唔使浸；蝦米無殼出味較櫻蝦慢，煮之前要浸。</p><p>莧菜芝麻醬拌芋絲</p><p>0hr15min<br> 份量：4人<br> <br> 日本人通常會以日本菠菜來做這個菜式，而CoCo就選擇用香港夏天常見的莧菜，盡量揀選嫩葉部份，食落自然滑口無渣，剩下的根莖部份可用來滾湯，一舉兩得。</p><p>材料</p><p>莧菜300克、芋絲1包、味醂3湯匙、黑芝麻碎2湯匙、味噌2湯匙</p><p>做法</p><p>1.芋絲灼熟瀝亁；將莧菜連根原棵洗淨。<br> <br> 2.燒一鍋滾水，將莧菜放入灼軟後，立即取出放凍水中降溫，將莧菜榨亁水份，去根切約2cm小段。<br> <br> 3.味醂、黑芝麻碎及味噌拌勻。<br> <br> 4.將全部材料放大碗中拌勻即成。</p><p>Amy：芋絲有幾種？點解包裝通常會用水浸住？<br> <br> 答：芋絲的日語漢字叫做白瀧，意思是白色瀑布；紮住的芋絲叫做小結白瀧，而啡色的芋絲正式講應該叫做糸蒟蒻。芋絲成份中97%係水，為保持它的最佳狀態，所以包裝通常會用水浸住。開封後的芋絲最好也用水浸住放入雪櫃，每日換水的話可保存兩個星期。</p><p>紅豆冬甩</p><p>0hr30min<br> 份量：4人<br> <br> 這款冬甩特別之處是以熱香餅粉製成，即專門做熱香餅的預混粉，裏面包含有麵粉、糖、鹽、發粉及香料，只需加奶同蛋就可以用得，極之方便。</p><p>材料</p><p>熱香餅粉150克、罐頭紅豆50克、蛋1隻、奶1湯匙、油1湯匙</p><p>做法</p><p>1.蛋放大碗內加入奶及油拂勻。<br> <br> 2.下熱香餅粉拌勻成粉糰。<br> <br> 3.將粉糰蓋上保鮮紙後置室溫20分鐘，將之分成8小份，每份包入1/8份量之罐頭紅豆搓成小球。<br> <br> 4.燒熱油至160℃，將紅豆小球炸至金黃即成。</p><p>王小姐：點解粉糰要放20分鐘先用？<br> <br> 答：要畀時間個粉糰發起及穩定，炸出來的冬甩效果更佳。</p><p>網上重溫<br>  http://cooking.appledaily.com </p></body></html>