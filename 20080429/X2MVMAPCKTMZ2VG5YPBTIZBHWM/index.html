<html><header><meta charset="utf-8"><title>手機播歌<br>藍過MiniHi-Fi</title></header><body><h1>手機播歌<br>藍過MiniHi-Fi</h1><p>人究竟係咪退化到連插條電線都懶？定係焗住無線已經係一種潮流？繼藍芽Printer、藍芽無線過相DC……最近呢種「懶」藍芽潮流，竟然吹到落MiniHi-Fi。所講係名不經傳由法國AMYTEL出嘅ACI-300，寸到玩藍芽過歌做直播！從此手機音樂唔再係Hands-free奴隸，可以大大聲用2.1喇叭勁播！<br><br>記者：朱崇德<br>攝影：王文忠<br>場地鳴謝：住好啲G.O.D</p><p>藍芽．插卡．插碟　點播都得</p><p>AMYTEL出室內無線電話、對講機就聽得多，估唔到連出Hi-Fi都見得吓人喎！ACI-300以純黑機身配全鏡面錶板設計，外形簡約，襯落無菌白色部屋都玩得起。<br> 講番MiniHi-Fi功能，驟眼睇同好多機仔差唔多，2.1聲道喇叭設計，主機頂預留插座駁iPod播吓歌。只要插上跟機送嘅藍芽Receiver（市值$298），連手機上嘅音樂都可以做無線傳輸直播。唔好將成件事諗得咁高深，其實原理同手機駁藍芽Hands-free差唔多，不過手機音樂從此改以2.1聲道（15W×2左右聲道+25WSub-Woofer），配音色圓渾嘅木機箱喇叭作輸出，加上佢玩埋「高中低」靚聲三元分音，對原本只着重中音嘅MP3一類數碼音樂，明顯表現得靚聲咗！ACI-300機身仲配備有USB及SD/MMC/MS插口，不同數碼媒體都玩晒；玩傳統啲，佢一樣可以播到CD及DVD，機尾仲有色差、S-Video及視頻等插口作影像輸出，真係一機幾食！</p><p>藍芽駁手機StepByStep</p><p>其實有藍芽配備嘅數碼產品如PPC、電腦，都可接駁ACI-300播歌。今次以手機做示範，竟然發現連手機鈴聲都可由喇叭直出（不過聽電話就要先斷連線），認真震撼！</p><p>Step1</p><p>先將藍芽Receiver駁上機頂插位。</p><p>Step2</p><p>唱機揀iPod播放介面，令接收器通電。</p><p>Step3</p><p>開啓手機藍芽，搜尋「我的裝置」。</p><p>Step4</p><p>發現「NS-BT300F」時，按下連接。</p><p>Step5</p><p>輸入「0000」四個位連線密碼。</p><p>Step6</p><p>再正常播放音樂，ACI-300就會作直播。</p><p>（a）JCShop（31022783）<br> 地址：銅鑼灣時代廣場9樓919號店</p></body></html>