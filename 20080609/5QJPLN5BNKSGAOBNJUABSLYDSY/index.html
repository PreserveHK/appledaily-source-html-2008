<html><header><meta charset="utf-8"><title>Civic求愛長征</title></header><body><h1>Civic求愛長征</h1><p>以往嘅HondaCivic，外形富跑味兼成日俾人攞去改裝，總令人覺得佢係飛仔車。不過，近年Civic已經大變身，外形趨向年輕化，感覺斯文，就算揸住佢去追女仔，一啲都唔失禮。更何況新車副偈有出晒名慳油嘅i-VTEC技術，就算跑勻港九新界大嶼山作長期愛情征戰，都表現出色無「乜轆」！<br><br>記者：梁美甜<br>攝影：伍慶泉<br>模特兒：Brad、Meko（TheGroup）</p><p>i-VTEC出名好力慳油</p><p>試問世間上有邊個男人，唔想日日揸波子去耀武揚威追女仔，但一眾打工仔而言，一部價錢經濟實惠兼好玩嘅車就更實際！HondaCivic就切合呢個要求，十零萬車價月供幾千。輸入香港嘅Civic屬日本製造嘅美版右軚車。車頭用上兩盞扁長嘅頭燈，配合新嘅高腰線，令造型富跑感之餘亦大大減低行車風阻，行車時無咁嘈，亦可以幫你慳番唔少油，加上最新搭配i-VTEC技術嘅1.8公升直4引擎，由於佢出晒名慳油，就算先揸車跑轉青馬大橋去東涌接女仔，之後去九龍塘行又一城Shopping睇戲，再過海出中環ifc行名店，跑勻香港九龍新界都好，油錢都唔會貴到肉痛，而且能令心儀嘅女孩子傾心，就咩都抵番晒啦！</p><p>雨中行車浪漫安全</p><p>天公不造美，行雷又落大雨，點算？唔怕！Civic出名穩定性高，加上懸掛系統能因應路面情況而自行調節，行車循迹性夠強，就算落大雨，都肯定安全放心。新一代Civic以1.8公升i-VTEC引擎，取代上一代型號嘅1.5及1.7公升偈。新偈可以輸出達140匹最大馬力及17.7kgm最大扭力，最正係新車內櫳空間較之前增加咗，加埋內裝設計較以往年輕，用料亦放棄傳統膠質而採用仿鋁合金同埋皮料，乘坐舒適感大大提升。坐得舒服心情自然靚，一齊望住天囗睇雨點，大雨反而成為製造浪漫嘅工具！</p><p>規格</p><p>引擎：1,799c.c.直4SOHC<br> 馬力：140ps/6,300rpm<br> 扭力：17.7kgm/4,300rpm<br> 傳動：5前速自動波，前輪驅動<br> 尺碼：4,489×1,752×1,435mm<br> 軸距：2,700mm<br> 車輛提供：合群汽車（23802231）</p></body></html>