<html><header><meta charset="utf-8"><title>隔牆有耳：譚香文生日陪阿媽 - 李八方</title></header><body><h1>隔牆有耳：譚香文生日陪阿媽 - 李八方</h1><p>噚日係端午節，原來亦係譚香文51歲生日。壽星女Mandy話自己年過半百，但從未試過切蛋糕，因為自細屋企窮，連買蛋糕嘅錢都冇；大個咗又孤零零喺英國過生日，所以冇乜機會食蛋糕，估唔到到咗51歲，竟然有班舊同學同自己搞生日會，仲送上一個生日蛋糕，令佢非常感動。<br> 噚日個生日會除咗有Mandy嘅同學，仲有70幾歲嘅譚媽媽以及Mandy嘅姪女姪仔，可謂老中青三代同堂。Mandy班同學仲即場送咗隻麒麟公仔畀佢，祝佢喺立法會唔好再俾人「舞」，反而要好似麒麟咁去「舞」人。至於Mandy嘅生日願望，唔使問阿貴都知係希望成功連任啦。&#13;</p></body></html>