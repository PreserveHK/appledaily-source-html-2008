<html><header><meta charset="utf-8"><title>隔牆有耳：煲呔視察雨災溫總上身 - 李八方</title></header><body><h1>隔牆有耳：煲呔視察雨災溫總上身 - 李八方</h1><p>8日下午，中華人民共和國香港特別行政區行政長官曾蔭權親赴大澳，指導特區百年一遇暴雨的救災工作。曾特首堅定地訓示前線人員：「食水要源源不絕地供應給市民，絕不容許出現斷水的情況。」一名小六學生寫信給曾爺爺，訴說祖父母被困大澳的苦況，要求特區政府伸出援手……<br> 上述只係八方睇完煲呔噚日坐直升機入大澳嘅片段，忍唔住手幫煲呔起草嘅新聞稿，事關佢一身嘅造型同表情，真係好似溫總上身，令人懷疑佢係咪喺度模仿溫總。溫總巡視四川地震災區嘅表現，贏得唔少好評；煲呔想學溫總，莫非係因為近排副局長同政治助理單嘢搞到一鑊粥，想藉此挽回民望？不過觀乎佢噚日嘅表現同市民反應，八方嘅結論係：學溫總？冇咁易！</p><p>圖冲淡政治蠢才事件</p><p>煲呔噚日晏晝兩點幾，坐飛行服務隊直升機喺大澳一個球場降落。佢冇打煲呔，淨係着白恤衫同深色西褲，但就差對NewBalance波鞋，如果唔係都有九成似溫總個巡災look嘅。不過政府新聞處好嘢，派出攝影師隨團，拍低煲呔喺直升機上指點江山嘅神態，好似好指揮若定咁款。<br> 去到大澳，煲呔即刻行過去碼頭。當時有成幾十個大澳居民喺度排隊，輪候水船臨時供應嘅食水。有居民向煲呔訴苦：「我哋好慘呀！」煲呔聽到一臉憂戚，仲即時指示工作人員，啲水要不停咁供應畀啲市民。不過，有大澳居民唔係好滿意政府嘅救災進度，忍唔住話煲呔：「曾特首，你唔好當大澳居民係孤兒！」煲呔就用領導人口脗，話今次係百二年一遇嘅暴雨，香港冇基建應付到，但政府一定會盡快恢復大澳啲交通同食水供應。<br> 煲呔努力做騷之際，八方就收到一名自稱協恩小學六年級生梁皓為嘅讀者電郵。封信係寫畀「親愛的曾特首」，梁同學話每年端午節佢一家人都會到大澳同祖父母過節，但一場大雨，令大澳變成重災區。佢話前日下午開始聯絡唔到祖父母，祖母又有腎病，要大量清潔食水洗肚（腹膜透析），令一家人好擔心，到噚日朝早先聯絡到爺爺。<br> 呢位小讀者質疑煲呔，大澳大部份居民係老人家，佢哋同外界失去聯絡一整日，啲路又封晒，當局點解唔派多啲消防員同警察協助居民？佢仲話四川地震全民關注，大澳居民就受到漠視，令佢對香港政府失晒信心咁話。<br> <br> mailto:pf_lee@appledaily.com</p></body></html>