<html><header><meta charset="utf-8"><title>方力申變Sales　深海拍人</title></header><body><h1>方力申變Sales　深海拍人</h1><p>做得代言人，想當然會替代言產品講盡好話，如何好用、如何高科技，真係信不信由你！不過方力申再次擔任SANYO新機XactiCA8代言人，就明顯唔係得個講字，除咗即場播放小方所拍攝片段，更透露自從成為上代CA65代言人後，已經向身邊朋友推銷超過50部。其Sales功力認真不錯，難怪SANYO再次搵番佢喇！<br><br>記者：許福合<br>攝影：王文忠</p><p>1.5米防水無添加外殼</p><p>小方自從成為上代CA65代言人後，就愛上佢嘅防水攝錄功能，撞啱佢正在拍攝電影《出水芙蓉》，所以好多時都有機會落水，記者會上就播出咗兩段小方拍攝嘅短片，分別有泳池及海底生活影像。今次新機CA8登場，小方就大讚佢機身更細部，而且又保留CA65防水攝影優點，能夠達到JISIPX8級標準，毋須加裝防水外殼，就能於1.5米水深下拍攝，使用上比一般數碼相機方便，最少下雨天拍攝都不用擔心入水！</p><p>動靜皆能</p><p>Xacti一向着重攝錄功能，CA8當然亦不例外，採用最新MPEG4AVC/H.264格式，可以令到拍攝影片層次更鮮明同細緻，質素不會比高檔DV差。若然想影片更流暢順滑，可選擇TV-SHQ模式，解像度達640×480，每秒60格，重播效果幾近DVD質素；雖然未達高清級，但要駁到高清電視睇都可收貨。除咗質素，小方更特別提到CA8可以同時攝錄及拍攝，而佢最鍾意係完全毋須轉換拍攝模式，在攝錄中途按一粒掣就可以拍照，非常方便。</p><p>水底收聲</p><p>DC界人臉對焦幾乎係必備功能，CA8連攝錄影片都加入臉部對焦，最多能同時捕捉6個人臉，令影片焦點更準確，睇落自然Sharp好多！拍照方面就擁有12個人臉追蹤功能，配合相機防震、5倍光學及12倍數碼變焦、1cm微距拍攝，一般拍攝都好夠用。另外一提係CA8以48kHzAAC立體聲收音，效果真實的同時，最強係於水中也可以將聲音記錄。CA8拍攝時間亦相當出色，一張16GBSDHC記憶卡就能拍到11小時影片，比巿面插卡DV都長。</p><p>Profile</p><p>感光元件：812萬像素CMOS（可插值至1,200萬）<br> 變焦：5倍光學、12倍數碼<br> 記憶卡：SD（內置44MB）<br> LCD：2.5吋輕觸式<br> ISO：50/100/200/400/800/1600<br> 電源：專用鋰電池<br> 體積：70.4×111.4×40.5mm<br> 重量：239g<br> 查詢：SANYO（21936528）</p></body></html>