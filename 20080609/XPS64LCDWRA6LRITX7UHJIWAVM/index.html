<html><header><meta charset="utf-8"><title>求驗客手記：買費爾神射手　咁快玩完！ - 求驗客</title></header><body><h1>求驗客手記：買費爾神射手　咁快玩完！ - 求驗客</h1><p>主辦國瑞士好黑仔！除咗喺揭幕戰0:1輸俾捷克外，隊長兼射手阿歷山大費爾未踢完半場就因傷被調離場，餘下賽事都唔踢得，認真慘！不過慘嘅又點止費爾，買咗佢神射手嘅球迷未完半場就要搣飛，認真喊都無謂呀！<br> 每屆大賽，球迷都會睇高主辦國一線，瑞士呢班波年輕有活力，應該會喺歐國盃有啲作為，所以買神射手點都會留意吓費爾。仲有，費爾近期做埋隊長；加上又啱啱破咗國家隊入球紀錄（35球），喺咁多利好因素支持下，佢喺足智彩嘅神射手賠率由開飛嘅50倍落飛到賽前嘅40倍，都有唔少人捧場！</p><p>膝傷玩完提早搣飛</p><p>揭幕戰對住捷克，費爾真係交足功課，遠射、入楔都差啲製造到入球，睇嚟呢個40倍神射手真係有啲計喎。可惜，臨完半場前3分鐘，費爾同基謝拉一次唔算激烈嘅碰撞，就令到佢左腳膝頭嘅韌帶撕裂，證實咗要提早拜拜。之後費爾撐住枴杖行出球場，都忍唔住流下男兒淚，睇到人心都噏埋！<br> 不過賭仔始終都係現實嘅，費爾係慘，但買咗佢神射手嘅波友會覺得自己仲慘，話晒費爾成個歐國盃踢得42分鐘咁大把，就算你最後拎唔到神射手大家唔會怪你，但係都俾大家嗌多幾場呀！<br> 消息傳開之後，費爾嘅神射手賠率已經冷到9,999倍，同封咗盤其實冇乜分別。<br> 我求大俠就諗起我哋某位名家，佢喺歐國盃前滿心歡喜咁扒冷小注買費爾做神射手，大家仲見到佢將張飛釘咗上告示板度，𠵱家真係留番張飛呻鼻涕算啦！</p></body></html>