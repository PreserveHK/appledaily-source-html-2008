<html><header><meta charset="utf-8"><title>八方人物：愛國狂人義賣古董賑災</title></header><body><h1>八方人物：愛國狂人義賣古董賑災</h1><p>賣80年代勞力士手錶、賣古董相機鏡頭、賣1951年開篷古董車，郭兆明想辦個私人拍賣會，把私人珍藏賣賣賣，賣得的錢，打算全數賬災。他關注四川災民，但對當權者，態度「好激」，「政府唔使教人愛國，愛國唔係用把口講，人性本來就識愛國，唔係共產黨先識，反對你唔代表唔愛國，只係唔支持你個黨啫！」<br> 當過拳手、做過汽車維修，郭兆明70年代賣日本二手機械，之後轉營房地產，發迹過程他不願多說，認為只是好運氣，「我中過三次3T，買50蚊都中到幾百萬，炒股票，亂咁炒都中。」信不信由你。</p><p>登報賣出開篷咪拿</p><p>今年64歲的郭兆明自言有多個旺區地舖及豪宅揸手，有多少身家？他說只算「小康之家」，「喺國際標準嚟講，有一億美金只係小康之家。有幾千萬就話自己係富豪，真係笑大人個口，都唔夠買隻遊艇，又冇馬場、又冇飛機場，邊係富豪？根本連『富』字都講唔上。」<br> 看到四川災情，愛車的他，登報賣出其中一架古董車──1951年英國摩利士廠製造的開篷咪拿（MorrisMinor），底價18萬。他還想出售其他珍藏，「我雖然有個仔，但唔打算留啲乜嘢畀佢，呢啲嘢都帶唔走，留啲錢畀佢，盞消磨佢志氣。」<br> 郭兆明自言年輕時愛玩車、改車，經常在龍翔道賽車，現在卻盡量少開車，寧願坐港鐵、的士，「𠵱家玩車，玩慢唔玩快，架車維修都係成本嚟，揩親架車都肉痛㗎嘛。」</p><p>面對災難培養愛心</p><p>郭兆明聲稱曾到斯里蘭卡讀佛學，是首個俗家人取得當地佛學學位，學的是巴利語系正統佛學，「釋迦牟尼都係講巴利語」。他又說看佛經、哲學書過目不忘，可能慧根獨到，他視死如生，豁達得令人難以接受，「宇宙係個舞台，每個人都有角色，佢哋（地震死難者）嘅死，培養出其他人嘅愛心，呢個就係佢哋嘅角色。佢哋受極權統治，快啲輪迴，可能仲好世界。」<br> 記者　張嘉雯</p></body></html>