<html><header><meta charset="utf-8"><title>郭可盈極趕急講郭藹明</title></header><body><h1>郭可盈極趕急講郭藹明</h1><p>掘金掘雞掘雞骨，見人講到條脷打結，把嘴不停開開合合投晒降，真係笑到肚痛。仲以為歌星、藝員、主持靠把口搵食，點知都係讀到嗌救命，原來讀唔讀到急口令同口才完全無關，連平日Rap到開巷嘅農夫，一樣唔多掂。唔信？大家不妨試玩吓。<br><br>記者：吳允冲<br>協力：王震遠、許維雅<br>攝影：陳陶鈞、陳盛臣</p><p>C君(左)挑戰：「郵差叔叔送信純熟迅速送出。」（郵妻蟀蟀信信信信……呢句好難，整蠱人一流呀。）<br> <br> 陸永(右)即興作急口令：「寧可睇《蘋果》，睇到型咗，唔好睇睇吓停咗，一睇就明囉。」（無乜難度？你將『蘋果』改做其他報紙名，唔順口咪繞口啲囉。）</p><p>郭可盈挑戰：「郭藹明見過郭可盈，話郭可盈個袋型，郭可盈叫郭藹明過海改個袋型，改成郭可盈個袋。」<br> <br> 搵到當事人試玩，可盈5秒極速完成，無懶音無錯字，絕招係：「讀嗰陣唔好太急，要理解內容，個腦諗定下一句。」我諗佢平時背慣劇本，工多自然藝熟囉。</p><p>農夫都有口窒時</p><p>農夫日Rap夜Rap，作歌要啱Beat順口兼押韻，斷估玩急口令好掂啦，點知唔係喎，要逐個字慢慢讀先唔會讀錯，之前開「演嘢會」，農夫都有玩急口令，C君：「我哋『郭可盈』同『邰正宵』都玩勻，仲有星爺唐伯虎點秋香嗰段『小人本住在蘇州嘅城邊，家中有屋又有田，生活樂無邊』……」平時會唔會玩急口令Battle？陸永：「無啦，小學嗰陣成班同學都會圍埋玩嘅。」</p><p>極速神級組</p><p>布偉傑挑戰：「我姨媽宜家喺宜家傢私買緊𠵱家啱用嘅宜家傢私。」<br> <br> 阿一講廣東話，字正腔圓過好多香港人，平時都有練習急口令，挑戰3秒一TakeOK，雖然難度得一粒星，都足已令唔少香港人汗顏。</p><p>江若琳挑戰：「財政司叫邰正宵做財政司，邰正宵叫財政司攞台證先，財政司話畀邰正宵知，要攞台證先要搞掂財政先。」<br> <br> 估唔到江若琳咁勁，問佢使唔使練習吓先，佢爽快話：「唔使！」結果7秒內一字不錯讀完！字字音準，嚇呆一眾圍觀者，叻！</p><p>龜速之星組</p><p>林海峰挑戰：「郵差叔叔送信純熟迅速送出。」<br> <br> 讀十幾次都讀唔到「送出」，最尾要擘大個口超大動作先發出正確讀音，Jan話急口令易學難精，咁點先學得識？Jan：「多啲聽森美小儀個節目啦！」</p><p>胡琳挑戰：「床腳撞牆角，牆角撞床角，你話床角撞牆角定牆角撞床腳。」<br> <br> Bianca一見急口令已經呆咗，抱頭大叫向農夫求救。Bianca俾「床腳」、「牆角」考起，爭啲讀到撼頭埋牆，在場人士爆笑。</p><p>梁奕倫挑戰：「掘柑掘桔掘金桔，掘雞掘骨掘根骨。掘完根骨掘金桔，掘完鬼骨輪雞骨。」<br> <br> Ronald先練習幾次，點知讀極都讀唔正，佢話要上訴：「急口令考急才，同咬字準確係兩回事，我自問咬字準確，但玩急口令好弱。」佢仲分享咗幾個高難度普通話急口令，「西施死時四十四」、「4是4，10是10，14是14，40是40，14不是時事，40不是死屍。」</p><p>陳偉霆挑戰：「圓圓遠遠叫圓月，叫來圓月來賞月。圓圓說：月月圓。圓月說：圓圓月。圓圓說：圓月的眼圓比月圓。圓月說：圓圓的圓眼比圓月。究竟是圓圓，圓月的眼兒圓，還是圓圓的月兒圓。」<br> <br> William跳慣勁舞，一口氣24秒唸出超長急口令，全程小心翼翼，無讀錯，不過真係慢咗啲喎。</p><p>外語高速組</p><p>“Whendoesthewristwatchstrapshopshut？Doesthewristwatchstrapshopshutdownsoon？WhichwristwatchstrapsareSwisswristwatchstraps？”</p><p>衞詩挑戰<br> Jill一睇到咁繞口嘅英文急口令，本來面有難色，點知到正式挑戰，7秒搞掂！完全無𦧲脷，平時快歌唱得多，日子有功，醒！</p><p>黃長興挑戰<br> Stephen講得都算流利，可惜比衞詩慢兩秒。佢話喺法國都有玩法文急口令，不過次次都慢人幾拍，識得法文不妨試吓讀：「Unchasseursachantchassesdoittoujourssavoirchassesanssonchien.」（解釋：一個好的獵人打獵不需要獵狗。）</p><p>朱薰正音功</p><p>教人講正音講到出咗本《正音功》嘅DJ朱薰話：「初初講急口令唔好貪快，未讀清楚個字已經胡混過去，實唔掂！要慢慢讀清楚個尾音，唔好每個字讀一半就算。」朱薰話大學時期已經要不停練講：「韓國航空食鴨胸」，要讀正音，秘訣係要讀畀人聽：「讀懶音嘅人自己聽唔出，所以要兩個人一齊練，互相幫助先得。」聽到未？快啲捉個Friend練習以下急口令啦──「你想做各行各業定係留喺田度割韓國葉，割埋各種粉葛，割粉葛記得睇準個角度，因為各種粉葛嘅角度都唔同㗎喎。」我試玩過，真係好難！</p><p>街訪</p><p>咪以為時下年輕人口齒不清，其實啲中學生鬼咁牙尖嘴利，廣東話急口令已經挑戰唔到佢哋，要玩普通話急口令。</p><p>Mika挑戰：「扁擔寬、板凳長，扁擔想綁在板凳上，板凳不讓扁擔綁在板凳上，扁擔偏要綁在板凳上，板凳偏偏不讓扁擔綁在那板凳上。」（節錄自台灣組合S.H.E.歌曲《中國話》）</p><p>Priscilla挑戰：「去街市買魚腸，見到姨丈，放低魚腸，問候姨丈，執番魚腸，拜拜姨丈。」</p><p>Natalie挑戰：「潘宏彬、祝文君去搬雲吞，祝文君跟潘宏彬去橫濱，潘宏彬同祝文君一齊去紋身。」</p><p>鄒小姐挑戰：「圓圓遠遠叫圓月，叫來圓月來賞月……」</p></body></html>