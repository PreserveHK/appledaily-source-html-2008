<html><header><meta charset="utf-8"><title>潮界輪流轉　翻Bold學生袋
</title></header><body><h1>潮界輪流轉　翻Bold學生袋
</h1><p>有人話潮流近幾季都無新意，來來去去都係懷舊。但計我話個Trend轉得不知幾快，上季先剛剛懷完八十年代的舊，眨吓眼又輪到九十年代。最估唔到是停產多年、90's勁熱學生袋王Lineabold都有得翻生！今季由Bauhaus與生產「Bold袋」的意大利品牌PieroGuidi攜手復刻推出紅綠橙Multi-colourLineaboldCollection。當年做學生哥買唔起，家陣終於可以一償心願。<br><br>記者：葉雪芯<br>攝影：楊錦文（Model）、陳盛臣（訪問）<br>Model：SarahChan@MMHK<br>Makeup&amp;Hair：Xavier</p><p>九十年代集體回憶</p><p>咩叫集體回憶？就係隨口問身邊同齡的同事心目中的DreamBag學生袋，起碼有1/3人答「Bold袋」（弊！唔小心暴露了年齡的秘密）。Lineabold這個名詞簡直是成長於九十年代學生哥的符咒一樣，好命嘅，佢有幸做到你人生中的第一個名牌袋，作為平民，Lineabold到今時今日依然令人恨到流口水。<br> 多得個Trend轉轉吓又轉到懷90's的舊，回憶總是美好，學Wyman話齋，好嘢梗係唔怕一叮再叮，今年終於輪到翻「Bold」喇！由Bauhaus一手策劃與PieroGuidi攜手復刻出LineaboldCollection中三款經典的設計，早已絕迹香港的方形腰包、公事包及背囊再次現身。三款設計完全參照元祖版本製作，用最Signature的彩色特製布料打造，保留鋼牌刻名及地址服務，復刻得原汁原味。<br> </p><p>B記老闆情意結</p><p>我哋呢班「老鬼」之所以得償所願能翻買Bold袋，補償當年心靈上的缺憾，都要多得有人陪住癲。據知Bauhaus策劃這次Re-launch，全因老闆的情意結，當年起家四出周遊列國入貨就係全靠Bold袋陪伴走天涯，至今對Bold袋餘情未了決意再引入。另一位「多得他」一定是Lineabold創辦人Mr.PieroGuidi，Bold袋在香港紅了二十幾年從未到訪過，今次Re-launch，六十幾歲高齡都堅持要來港贈興，認真畀面！</p><p>創辦人：原是Banker袋</p><p>小記比大家幸運少少，可以近距離親身訪問佢老人家。PieroGuidi說當初想不到Bold袋會成為學生哥至愛：「我設計Lineabold的原意係作Banker的TravelBag，Lineabold於八十年代誕生時，開始多遊客和銀行家出國旅行，於是想設計一個耐用又款式高貴的旅行袋，全部袋的用料都係鋼、皮革等較堅固的質料做主材，並在袋款之上加上一塊獨特的鋼牌，畀用家刻上自己的名字及地址作為NameTag。估唔到九十年代來到香港會咁受學生歡迎！」事實係潮流齊齊跟，當年MichaelJackson、英國型男Sting、美國FashionIcon一姐Madonna都力撐，的確好難唔Hit爆。不過問到老人家為何如此有興致再Re-launchMulti-colourLineabold，他說：「好開心咁多後生仔支持，時間過咗咁耐大家都仲記得Lineabold，已經印證咗佢喺潮界有地位。停產咁耐再復刻變成FashionItems，我都想Lineabold多一批呢個Generation的Fans。」</p><p>㗎妹翻煲熱爆黑</p><p>Lineabold唔止在香港翻生，亦在日本煲得起，今季新推出的全黑系列已成為㗎妹新寵，更加Hit到在大阪、東京都開設了PieroGuidi專門店。Bauhaus亦有引入這批日本大熱的全黑秋冬系列，除了腰包、背包、公事包款式之外，更新推了小手挽袋、桶形索帶款、肩帶款、ItBag等Lady款式。話埋畀大家知，買咗個袋有咩損壞都可以Send返去意大利老家，幫你搞番掂㗎！</p><p>Bauhaus（28916811）<br> 銅鑼灣耀華街2號地下至3樓</p></body></html>