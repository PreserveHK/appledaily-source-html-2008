<html><header><meta charset="utf-8"><title>中環在線：now唔用娛樂台撼對家 - 李華華</title></header><body><h1>中環在線：now唔用娛樂台撼對家 - 李華華</h1><p>8號仔旗下nowTV同K寶嘅競爭，未有因為市道差就休戰，nowTV噚日再出招，介紹新頻道。之前傳佢哋會推新頻道，大家都以為係娛樂台，對撼K寶嘅娛樂新聞台，點知大家估錯晒，nowTV噚日公佈，新台叫「now香港台」，唔係純娛樂八卦嘢，而係資訊娛樂綜合頻道。<br> 電訊盈科電視及新媒體董事總經理梁德昇話，個頻道第一期投資咗幾千萬銀，家陣nowTV有90幾萬客戶，新頻道嘅目標希望吸引到幾十萬個客；佢仲話金融海嘯下，冇乜客要求轉台喎。</p><p>Isabella可能亮相</p><p>至於「now香港台」有乜噱頭呢？節目包括鄭經翰主持嘅《星期日大班》；林珊珊同嘉賓喺《HaveaNiceDay》一邊食甜品一邊傾心事；同埋搵藝員歌星去探險嘅《一個地球》……聽到呢度，有口痕友問梁德昇會唔會搵梁洛施（Isabella）做嘉賓，講吓同楷楷之間嘅心底話，或者講佢同楊生打官司嘅冒險經歷，絕對係話題之作，佢答話：「暫時冇搵佢，但唔排除將來有呢個可能性。」咁就要昅住嘞。</p></body></html>