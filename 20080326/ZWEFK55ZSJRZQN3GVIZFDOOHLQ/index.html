<html><header><meta charset="utf-8"><title>魚頭用生粉冲凉　去潺</title></header><body><h1>魚頭用生粉冲凉　去潺</h1><p>初學煮食的朋友最怕學煮魚類，尤其魚頭，因為拎上手感覺滑潺潺好詭異。怪師傅話只要用生粉幫魚頭先冲凉，就會很容易冲走上面的潺了。而且大魚頭加酸菜去燜，味道上可謂絕配。<br><br>記者：林佩婷<br>攝影：伍慶泉<br>示範：怪師傅烹飪工作坊負責人怪師傅（http://www.masterwhy.com/）</p><p>從事飲食業三十五年，由於做事方式及性格古怪，故人稱怪師傅。最拿手山東豬扒及黃金蝦。</p><p>酸菜燜大魚頭煲</p><p>需時：40分鐘<br> 份量：2人<br> <br> 在燜魚頭前，記得要先煎一煎，這樣便可以封住裏面的水份，煮的時候不會出水。</p><p>材料</p><p>大魚頭1個、鹹菜4両、白胡椒碎1湯匙、中芹1棵、大蒜1條、蒜頭8粒、紅椒1條、薑絲少許<br> <br> 汁料：水500毫升、老抽1茶匙、生抽2茶匙、糖1/2茶匙、花雕2茶匙、蠔油1茶匙、麻油1茶匙<br> <br> 大魚頭醃料：蛋黃1隻、鹽1/8茶匙、糖1/4茶匙、胡椒粉少許、生粉約4湯匙</p><p>做法</p><p>1.鹹菜切條後先囗水約15分鐘後備用。<br> <br> 2.大魚頭切件後洗淨，下醃料醃約10分鐘，煎至兩面金黃色後待用。<br> <br> 3.開細火起鑊，先爆香蒜頭，後下大蒜、白胡椒碎及汁料略煮。<br> <br> 4.開中火下大魚頭及鹹菜後冚蓋略燜，待收亁一半水份後再下剩餘配料略煮後即可。</p><p>貼士</p><p>鹹菜先囗水不會太鹹，魚頭切半後很鋒利，小心𠝹手。</p><p>陳碧英問：鹹菜係咪都有得揀靚唔靚呢？<br> <br> 答：鹹菜按下去不要腍身，腍代表爛，通常較爽的為佳。</p><p>Christy問：大魚頭點先叫做新鮮呢？<br> <br> 答：睇條魚的靈魂之窗啦，如果隻眼開始濁，就唔好買啦。</p><p>蘭度炒鮑貝</p><p>需時：20分鐘<br> 份量：4人<br> <br> 以前的芥蘭切成段，酒樓叫作「芥蘭度」，菜名的蘭島就是這樣來。</p><p>材料</p><p>鮑貝1罐、冬菇2隻、甘笋片少許、薑片少許、芥蘭5両<br> <br> 鮑貝湯汁：水500毫升、冰糖1小粒、老抽1茶匙<br> <br> 爆炒料：蒜茸1茶匙、水8湯匙、生抽1茶匙、老抽1/2茶匙、蠔油1茶匙、生粉1/2茶匙、糖1/2茶匙、黑椒碎1茶匙、胡椒粉少許、麻油少許</p><p>做法</p><p>1.芥蘭洗淨後切成段飛水後撈起待用。<br> <br> 2.鮑貝汆水後隔水回鑊，加入湯汁料煮至收水後上碟備用。<br> <br> 3.另起鑊，爆香蒜茸，細火加入芥蘭/鮑貝/冬菇/甘笋片略炒，再加入剩餘爆炒料兜勻至汁變稠即成。</p><p>貼士</p><p>汁料不要燜得太亁，否則食落會有苦澀味。</p><p>梁小姐問：罐頭鮑貝入面嘅鮑貝其實係乜嘢？<br> <br> 答：其實呢類鮑貝唔係小鮑魚嚟，係一種叫做「帽貝」的貝殼類生物，通常會喺罐頭註明係鮑螺類，如果你對貝殼類有敏感的話，最好唔好食咯。</p><p>彩塘豆腐</p><p>需時：20分鐘<br> 份量：4人<br> <br> 蒸蛋除要注意水跟蛋的比例外，記得要隔走泡蒸才會嫩滑。</p><p>材料</p><p>蛋2隻、水200毫升、布包豆腐1件、芥蘭1棵、紅椒1/2隻、黃椒1/2隻、冬菇2隻、蝦仁2両<br> <br> 蛋水調味：鹽少許、胡椒粉少許<br> <br> 調味：鹽1/2茶匙、上湯200毫升、胡椒粉少許、麻油少許、生粉水適</p><p>做法</p><p>1.蛋與水拌勻後加入調味，水滾計大約蒸十分鐘。<br> <br> 2.所有材料先切粒，除布包豆腐及黃、紅椒外，剩餘材料飛水後撈起瀝亁水份。<br> <br> 3.開大火下上湯及調味，再下所有材料略煮，待水滾後收細火打上生粉水，最後下麻油，淋上水蛋上。</p><p>貼士</p><p>要煮滾上湯才下調味，否則很難滾起。</p><p>Kitty問：有時蒸蛋出嚟效果唔太好，有咩方法可以避免呀？<br> <br> 答：除咗蛋水比例要1:2之外，有時拎去蒸時有泡泡，咁蒸出嚟咪好似月球表面咁囉。</p><p>溏心蛋中華沙律</p><p>需時：15分鐘<br> 份量：4人<br> <br> 想煮出溏心蛋，記得留意火候之餘，不要加蓋滾。煮出來更要立即冲凍水，這樣才不會變實心蛋。</p><p>材料</p><p>芒果1/2個、雪梨1/2個、青瓜1/2條、火鴨絲3両、大雞蛋4隻、炒香白芝麻1湯匙、芥辣3湯匙、魚露3湯匙</p><p>做法</p><p>1.水滾後放雞蛋煮約4分鐘後熄火浸2分鐘，取出雞蛋後浸凍水待用。<br> <br> 2.芒果、雪梨、青瓜切絲，與火鴨絲排好於碟上。待雞蛋稍凉後剝殼，切成一半後放在蔬果絲上。<br> <br> 3.芥辣及魚露拌勻後淋在沙律面上，最後灑上炒香白芝麻即可享用。</p><p>貼士</p><p>雞蛋開邊時先按蛋四周，凹位即是蛋黃位，由此切開，蛋黃會在正中。</p><p>郭小姐問：自製芥醬份量係點呢？<br> <br> 答：芥辣粉加適量的醋再加適量的奶，適量就隨得你啦……試味先囉。</p><p>網上重溫　</p><p> http://cooking.appledaily.com </p></body></html>