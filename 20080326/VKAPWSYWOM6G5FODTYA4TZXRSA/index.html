<html><header><meta charset="utf-8"><title>獅門8代　3招闖天下</title></header><body><h1>獅門8代　3招闖天下</h1><p>以獅子作廠徽嘅法國品牌Peugeot，其車系全部以數字排名。去年底喺法國推出嘅第一個8代車款308，將於本月29日正式推出香港市場，成為Peugeot門下第一個8代弟子，呢個弟子夠晒功架，準備以三招闖江湖，接招喇！<br><br>記者：梁美甜<br>攝影：伍慶泉<br>模特兒：Sandy</p><p>第1招：VShape搶鏡</p><p>Peugeot旗下車款都有大大個鬼面罩，全新車系308亦唔例外，全新設計加入F1車頭造型元素。頭燈大而向後伸延，營造出一股衝勁。圓形霧燈改成長條形，再置於泵把兩側。加上整個頭冚以V形延伸至車身，形成具體而突出嘅VShape，即時動感超然，氣勢澎湃，令雙眼難以移開半寸！</p><p>第2招：貴格享受</p><p>新世代308嘅內裝絕對係高享受之作，事關成個內裝格局既高貴亦舒服。劇院式地台為後座乘客提供更佳視野，腳部空間亦夠晒闊落。沿用玻璃天幕，陽光大面積穿透。加埋6喇叭RD4音響系統，引發無限駕駛慾望，一坐上去，雙腳難以移離半步！</p><p>第3招：操控感提升</p><p>咪以為1.6公升引擎平平無奇，實質有副Turbo偈，仲要係高壓嗰隻，輸出140匹馬力及240Nm扭力，較上一代要到4,000轉至輸出200Nm扭力強勁。<br> 可能因為307予人舒服及充裕嘅空間感而失卻Peugeot慣有嘅利落以及轉向敏銳度，所以試308之前並未寄予厚望。但踩一轉青山公路後，觀感全改。輕踏油門，平順有力，懸掛系統提供順滑嘅行車感。加油，感覺到動力源源不絕輸出，都幾威猛。掟彎，較上一代低5mm嘅重心配合205/55R16輪胎已經能提供充足抓地力，加上軚盤轉向容易，入彎出彎都較上一代瀟灑利落。大大彌補307贏舒適輸操控嘅不足，為3系家族省靚招牌。</p><p>新車速蘋<br><br>讚</p><p>．THP高壓渦輪提供較上一代更佳動力。<br> ．外形較上一代更具動感同活力。</p><p>彈</p><p>．加速Kick-down反應較慢。<br> ．轉彎車尾反應依然不夠敏捷。</p><p>規格</p><p>引擎：1,598c.c.DOHC16氣閥高壓Turbo引擎<br> 馬力：140hp/5,800rpm<br> 扭力：240Nm/1,400-3,500rpm<br> 傳動：四前速Tiptronic-SystemPorsche+/-自動波<br> 尺碼：4,276×1,815×1,498mm<br> 軸距：2,608mm<br> 車重：1,355kg<br> 查詢：法國汽車（31181828）</p></body></html>