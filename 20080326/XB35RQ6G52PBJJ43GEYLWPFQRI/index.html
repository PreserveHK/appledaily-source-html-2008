<html><header><meta charset="utf-8"><title>66cm不求人　好𢱑</title></header><body><h1>66cm不求人　好𢱑</h1><p>係，知你兒孫滿堂，知你女多，子子孫孫同女朋友ABCDE輪流幫你𢱑背脊。但係咁，人總會落單，尤其肥人，唔係歧視，係講事實，肥人背脊痕零舍慘，扭腰拗手總搔不着癢處，呢個時候，一支夠長襟用敲極唔爛韌度十足嘅不求人，肯定係救星……<br><br>記者：王震遠<br>攝影：林栢鈞、伍慶泉<br>模特兒：YoYo</p><p>愛‧鬥長兼鬥硬</p><p>呢個年頭乜都話要增值，坊間不求人加按摩球、槌仔，真係一碌嘢滿足𢱑痕、按摩同揼骨三個願望。計我話，懶理肥人定瘦人，買不求人，長無衰韌無罪，唔夠長買嚟無用，唔夠硬唔夠韌𢱑兩嘢就斷，又係盞搞。知你懶，家陣嚴選十一支不求人，鍾意邊碌，自己揀。</p><p>印度人發明不求人？</p><p>不求人別名叫「爪仗」、「搔杖」、「笏」，中國嘅「如意」即係加入裝飾圖案嘅不求人，相傳源自古代印度僧侶用嚟𢱑痕嘅爪杖，《稗文類歸》引《音義指歸》云：「如意者，古之爪杖也。或用竹木削成人指爪，柄長可三尺許。或背脊有癢，手不能到，用以搔爬，如人之意。」不求人原來仲可以當武器！外國有小朋友將功夫糅合不求人，當雙節棍咁舞，勁到爆。（ http://www.youtube.com/watch?v=0WmdJ0YnLls） </p><p>1</p><p>長66cm，最長不求人，棒身有兩節輕微彎曲，照顧手臂舉唔高嘅用家，衰啲講句，肥人啱用，$10。（g）</p><p>測試：差不多屈到對摺先拗得佢斷，敲極唔爛，莫講話肥人，我都揀呢支。</p><p>2</p><p>長48cm，竹製，闊身，尾部有兩個按摩轆，唔𢱑痕都可以轆吓轆吓做個按摩，$7.8。（a）</p><p>測試：出盡力誓斷不求人，結果無穿無爛，毫無損傷。</p><p>3</p><p>長34cm，膠製，顏色Sharp，撞擊尾部半球形槌仔會發出得意響聲，棒頭似動物手指，造型贏晒，$7.8。（a）</p><p>測試：輕輕敲地，噢，棒頭飛開九尺遠，駁口位易鬆脫。</p><p>4</p><p>長35cm，棒尾有梳頭，梳頭後面係按摩鎚，$7.8。（a）<br> <br> 測試：大力樁落地，Sorry，成個梳頭飛咗出嚟。</p><p>5</p><p>長8cm，竹製，棒身幼到死，棒尾加咗個公仔頭，扮晒工藝品咁唔知想點，$10。（b）<br> <br> 測試：一敲，本以為會斷開兩截，豈知公仔頭先飛脫。</p><p>6</p><p>長48cm，好大碌，棒尾印「孝道」二字，用嚟教訓仔女，威嚴下自然就有孝道。$4。（c）<br> <br> 測試：望落硬淨，大力掟落地，棒身完好無缺，棒頭明顯受損。</p><p>7</p><p>長47cm，空心膠製，輕飄飄，爪齒分隔比較疏，成隻手咁造型好可愛，$5。（d）<br> <br> 測試：空心膠硬極有限，無估錯，輕輕一踏，即斷。</p><p>8</p><p>可伸長縮短，本身長20cm，掹長達30cm，體積細小，如意棒一碌放入褲袋帶出街都無問題，$2。（d）</p><p>測試：敲牆即斷，伸長一截飛過鏡頭差啲打中攝影哥哥，險象環生。
</p><p>9</p><p>長31cm，遠睇以為係木槌仔，$3。（e）<br> <br> 測試：輕輕一扑，個疑似槌仔頭完全支離破碎。</p><p>10</p><p>長40cm，空心膠製，棒身係彈簧，棒尾係凸凹按摩球$3。（e）<br> <br> 測試：諗住硬膠易斷，敲鐵唔斷，比想像中堅硬喎。</p><p>11</p><p>長42cm，最傳統款式，相信老媽子打仔，都係用呢一碌，$3。（f）<br> <br> 測試：暴力啲敲鐵欄，無穿無爛淨係花咗少少，勁喎。</p><p>街頭訪問<br>Gigi揀（11）</p><p>夠傳統，長身啲仲好。</p><p>Candy揀（7）</p><p>夠實用，最理想嘅不求人係要靚。</p><p>尚小姐揀（6）</p><p>有『孝道』兩個字，夠晒孝順，可以當埋狗帶用最好嘞。</p><p>Clarence揀（4）</p><p>個樣夠得意。</p><p>Yen揀（4）</p><p>幾Cutie吖，如果㩒個掣就可以自動𢱑痕，仲正。</p><p>Victoria揀（3）</p><p>好Colourful！</p><p>a.抵記$7.8百貨（將軍澳都會駅L2-031號/22070440）<br> <br> b.廟街街檔（94019089）<br> <br> c.深水埗北河街排檔30號<br> <br> d.永盛行（深水埗大南街315號）<br> <br> e.觀塘瑞和街102號臨時攤檔<br> <br> f.PAKLEE（觀塘瑞和街33號/26222132）<br> <br> g.吉之島10元廣場（荃灣荃華街3號悅來酒店悅來坊地庫二層B222號/24062680）</p></body></html>