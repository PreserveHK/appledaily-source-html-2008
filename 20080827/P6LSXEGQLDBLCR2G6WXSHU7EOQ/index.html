<html><header><meta charset="utf-8"><title>唔做衰舅父　為正義棄愛<br>祥仔偷戀菊姐攬錫驚青</title></header><body><h1>唔做衰舅父　為正義棄愛<br>祥仔偷戀菊姐攬錫驚青</h1><p>溏心風暴之家好月圓鬥戲人辦　第四回<br>阮兆祥在上集《溏心風暴》中飾演的舅父波，性格貪心、爛賭、好色、游手好閒、好食懶飛又口甜舌滑，跟關菊英飾演的細契，同屬搞風搞雨一族。在今輯《溏心風暴之家好月圓》，祥仔飾演的袁恩賜跟菊姐繼續有緣，還飾演情侶，祥仔謂能跟偶像又攬又錫，還可以結婚，雖然開心不已，但開拍前卻令他忐忑不安。撰文：楊潔雯</p><p>在《溏心風暴》中飾演舅父波的阮兆祥，於《家好月圓》會是個怎樣的人？他飾演的袁恩賜在明天第22集開始出現，不過翻翻人物介紹，入面描述的袁恩賜性格跟舅父波有九成相似，豈非了無新意？</p><p>唔爛滾夠專一</p><p>祥仔日前接受訪問時說：「今次袁恩賜同舅父波完全唔同，佢（袁恩賜）唔賭錢，唔爛滾，喺葡萄牙一間舞蹈學校做文員，因為Sa姨帶個女（徐子珊飾）去學跳舞而認識，之後發展感情，嗰時Sa姨未同老公離婚，就已經同袁恩賜約會。佢好鍾意Sa姨，甘願偷偷摸摸做第三者，不過最後因為不值Sa姨所作所為而憤然離開佢，所以袁恩賜係一個唔貪錢，仲好專一嘅人，完全唔似舅父波。」<br> 能夠和菊姐在劇中談情說愛，全因祥仔一番戲言，他說：「記唔記得舅父波成日話有女朋友，又話有個女人，成日叫人睇相，但係從來冇見過係乜水，之後有次我口痕同編審講話，我都有血有肉，上一集冇感情線喎，咁今次佢就安排呢個角色袁恩賜畀我。」<br> 正因如此，祥仔可以跟偶像關菊英近距離接觸，還飾演一對情侶，祥仔雖然很開心，但他坦言未開拍時，心裏總是戰戰兢兢，他說：「第一日同佢開工，就係拍行街同拍拖戲，唔多唔少有身體接觸，當然我有問菊姐咁樣拖舒唔舒服，慣唔慣，大家溝通得好好，跟菊姐一齊感覺好好。」</p><p>姊弟戀夠自然</p><p>祥仔也很感激菊姐對他的體諒，他說：「基本上我哋有幾多身體接觸，做情侶少不免有攬攬錫錫戲，你知啦，有女演員會唔鍾意，又好容易俾人話鹹豬手，今次同菊姐合作去得好順，好彩係菊姐，我要多謝佢，大家拍得好舒服。」<br> 不過祥仔認為大家不要只着眼於姊弟戀，他說：「我之前未做過姊弟戀，本身菊姐個樣生得後生，同埋兩個人嘅感情唔係睇年齡，我覺得我同菊姐感覺好自然。」<br> 攝影：仇志德<br> 場地：Baciof蘭桂坊</p><p>搶先爆：恭被揭虧空　紅掌摑自保</p><p>今晚播映的第21集《溏心風暴之家好月圓》，劇情講述管家仔（林峯飾）終大着膽子用蛋糕向于素心（鍾嘉欣飾）表白愛意。阿恭（李成昌飾）為免被攞女（楊怡飾）及荷媽（李司棋飾）識破他與阿紅（米雪飾）暗中聯絡，在阿紅唆擺下將事件鬧大，並反指攞女誣衊他，又以搬走威脅嫲嫲（李香琴飾），令攞女深感委屈。<br> Jo飽（夏雨飾）和阿紅回港，Jo飽仍未知道事件始末，兩人齊齊到醫院探望嫲嫲，荷媽見阿恭言行過份，隨即踢爆阿恭虧空公款500萬，原來嫲嫲早知阿恭心懷不軌，還即場掌摑他，事件終水落石出，阿紅為自保遂「惡人先告狀」，接連掌摑阿恭以示教訓。</p><p>《溏人心聲》<br>最愛劇中金句　阻發達如殺父母</p><p>「最鍾意關菊英講嘅『阻人發達，猶如殺人父母！』因為幾得意，又容易記。」
</p><p>自選最愛場面　分手唱K喊天光</p><p>「最深刻係我同Sa姨鬧分手，兩個人去酒廊飲酒，飲醉酒又要喊又要唱歌，大家要唱晒心入面嘅感覺出嚟，我唱《酒杯敲鋼琴》，菊姐就唱《負心的人》，呢場戲拍到天光，我喊咗成晚，喊到冇晒眼淚，連自己都唔知喊咗幾多次，又要喺好多唔同角度拍，呢場我最記得，因為好辛苦。」</p><p>表現最好演員　讚菊姐做足功課</p><p>「其實個個都做得好好，因為每個場口總會畀機會演員發揮，大家都把握得好好，如果真係一定要我數，我只可以話我女朋友做得最好。菊姐每個場口講最多嘢，有最多對白，佢真係好辛苦，佢連試戲都要原原本本做一次，每場對白又長又多講得又快，佢竟然可以一字不漏講出嚟，可想而知，佢一定犧牲睡眠時間做足功課。」</p></body></html>