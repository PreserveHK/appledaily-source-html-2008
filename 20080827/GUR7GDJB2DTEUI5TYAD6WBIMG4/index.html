<html><header><meta charset="utf-8"><title>珠寶首飾展 - 左丁山</title></header><body><h1>珠寶首飾展 - 左丁山</h1><p>香港每年有兩個大型珠寶首飾展覽，一個在三月，由貿發局主辦，一個在九月，由英國公司CMP主辦，兩者皆聞名世界，引來參展商無數，逼爆會展，順帶益埋啲大酒店，只要九月初唔好打風，造成「鸚鵡」式麻煩嘅話，旅遊界得益甚大。一打風就難講咯，海外買家如果唔好彩，來港遇上颱風嘅話，好似上星期五、六兩日咁，機場大亂，海外來客自然會留下惡劣印象。肥仔K於星期六下午自東京回港，checkin時，櫃枱員問佢肯唔肯坐遲一班，可以upgrade到商務客位，肥仔K諗住自己唔趕時間，有着數噃，一口應承。點知班機一再延遲起飛，直至晚上十時（香港時間晚上九時），凌晨一時三十分（照林超英先生講法，係清晨）到港，等行李等咗三十分鐘，聽到廣播話行李運輸出現嚴重問題，請耐心等候。卒之三點左右至可以出機場，已無機鐵、巴士，排候的士人龍有百幾人，返到屋企要黎明（林超英定義）四點過後矣！</p><p>但參加珠寶展嘅商人，唔擔心打風住，要去抗議CMP先！據首飾T講：「明年開始，CMP要一啲中小商戶，以及原材料供應商如珍珠、黑珍珠、未鑲寶石等等，搬去機場亞洲博覽館。你知啦，珠寶首飾展以行家為主，消費者唔係主要對象，做原材料嘅，最希望啲製成品參展商參展之餘，利用空檔時間去睇吓啲原材料，睇睇吓大家就有生意做。搬去機場展館喎，啲製成品商人有冇咁好心機特地花個零鐘頭去機場睇原材料呀？」聽落有道理。首飾T係中小企，再問大行嘅公子L，公子L話四大商會，即香港鑽石入口商會、香港珠石玉器金銀首飾業商會、香港珠寶製造業廠商會、香港玉石製品廠商會嘅會員唔受影響，目前仍持觀望態度，會與CMP繼續對話，私人上，佢同意首飾T所言，指廿幾年來大家相安無事，𠵱家CMP為咗更大商業利益，將參展商分流，將一批人分出去機場，梗係招來不滿啦。首飾T話明年九月會展擴建完成，可增加千餘展覽攤位，照計夠用，唔使分流，但公子L話目前想參展之珠寶首飾商，名列等候名單（waitinglist）者，不計其數，會展有幾多位，一樣爆滿，CMP實識計數嘅，做展覽生意，講錢嘅啫，冇人話要講人情道理㗎。</p></body></html>