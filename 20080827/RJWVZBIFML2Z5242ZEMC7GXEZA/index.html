<html><header><meta charset="utf-8"><title>袁彌明、吳文忻賭枱夾擊<br>葉翠翠輸錢輸面子</title></header><body><h1>袁彌明、吳文忻賭枱夾擊<br>葉翠翠輸錢輸面子</h1><p>【澳門直擊】「新聞女王」葉翠翠前晚在澳門出席活動時，與死敵袁彌明和吳文忻狹路相逢，遭二人唱雙簧揶揄，她惟有黐着戴夢夢做擋箭牌。論衣着打扮的性感程度，葉翠翠也輸成條街，難怪她整晚心不在焉，不及袁彌明和吳文忻意氣風發。</p><p>葉翠翠、袁彌明、吳文忻、王敏德和JaniceMan等，前晚在澳門星際酒店出席「亞洲撲克巡迴—慈善明星賽」，經過賭枱上一輪激戰，冠軍由其他參賽者奪得，戴夢夢屈居亞軍，吳文忻獲季軍，眾星共籌得20萬港元，並捐給澳門明愛作慈善用途。</p><p>「佢炒股咁勁」</p><p>上圍豐滿的袁彌明和吳文忻，穿性感deepV晚裝上陣，咪咪呼之欲出。一向與葉翠翠不咬弦的袁彌明，被問到與寃家狹路相逢可會尷尬？她即不友善地說：「冇乜，我哋一向冇乜偈傾，大家冇乜好講。我今日先知佢嚟，我理得佢咁多，佢炒股咁勁，賭錢可能好勁。」對於葉翠翠被傳是非太多遭無綫雪藏，可覺TVB無情，袁彌明即說：「佢俾人雪藏唔關我事，我覺得做奧運唔應該搞咁多是非出嚟。」<br> 吳文忻也乘機加入戰團，出言狂寸葉翠翠，她說：「我離開咗TVB咁耐，記得以前講錯一句說話都會畀Rosa（無綫外事部經理陳紫蓮）鬧，一個藝人咁多是非，唔係光彩嘅事，佢（葉翠翠）接二連三咁多工作，一定有原因。係乜嘢原因就唔知，每樣嘢都有個理由。」</p><p>經理人拉開</p><p>為了避免尷尬，葉翠翠整晚狂黐着戴夢夢，事後戴夢夢也力撐：「我知佢呢排唔開心，我都戥佢慘。」當記者欲拉攏三位是非人物合照，袁彌明即說：「合嚟做乜？」吳文忻則說：「合唔合冇所謂，我都係以事論事。」此時葉翠翠的經理人卻走近把她拉開，最終三是非女也沒有合照，袁彌明見狀即說：「嗱，唔好話我唔大方，係佢走咗。」<br> 葉翠翠事後解釋不是避走，她說：「我係去聽briefing。」問她可覺場面尷尬？葉翠翠說：「唔會，我嚟呢度做嘢啫，其他嘢我唔回應啦。」近日面對的種種壓力，可會令葉翠翠萌生退出娛樂圈念頭？她說：「人生會經歷好多風波，壓力一定有，呢刻都等安排工作。」<br> 採訪：卓寶花　攝影：黃偉雄</p></body></html>