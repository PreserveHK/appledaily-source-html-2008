<html><header><meta charset="utf-8"><title>轆Book：新成員Sedan　多個尾登場</title></header><body><h1>轆Book：新成員Sedan　多個尾登場</h1><p>Opel嘅Astra車系好熱鬧，附設全景擋風玻璃嘅GTC登場無耐，最新歸隊嘅四門OpelAstra1.8Sedan又趕住亮相。無GTC咁有話題性，Sedan走嘅係平實路線，基本陳設與同系Wagon相若，賣點係──多個車尾，揭背變尾箱，實用性大大增強，啱晒成熟穩重一族。<br><br>記者：黎頌詩<br>攝影：伍慶泉<br>模特兒：Winnie</p><p>硬朗斯文車</p><p>雖然話同一家族長相相似理所當然，不過珠玉在前，見識過令人嘩嘩聲嘅GTC，家陣先嚟呢部Sedan，老實講確係平淡咗啲。不過又咁，平心而論，話明係四門房車，賣點當然Sell實用性兼壓得場，對象又當然係成熟穩重一族，中看中用最緊要，太多花臣反而弄巧反拙。咁講啦，新成員Sedan確係瓣瓣有，又畀多少少獨特賣點，作為經濟級歐洲車，依然有一定吸引力。<br> 先講外形，車頭同內櫳設計鋪排，跟Wagon同出一轍，只係車尾揭背變尾箱。睇外觀，你會發現，單單嘅車尾變化，竟然可以令整體風格截然不同，成部車望落斯文晒，多咗份嚴肅貴氣，整體線條硬朗感不變。車尾設計明顯取材自Wagon，方正硬淨，有別於GTC同TwinTop嘅圓潤感，同TwinTop硬頂收納嘅尾箱亦好唔同，Sedan尾箱夠巨型，大大個行李篋都質得落，誇啲講句攞嚟搬屋都仲得，實用到爆。同時，佢同Wagon一樣有2,703mm軸距，計後排闊落，同級車中有相當優勢。</p><p>車廂夠寧靜</p><p>Sedan外表一派斯文，但性能突出，1.8公升V6引擎，規格同底盤同Wagon一樣。由於以前未試過Wagon實力，所以只能跟同規格嘅GTC比較。由將軍澳出發，踩油發力上西貢，我會形容Sedan表現氣定神閒，一如佢外觀，唔見得有特別爆炸力，但就穩定踏實，唔會叫人失望。<br> 唔少人大讚神奇、可以令部車性格大變嘅Sportmode，Sedan一樣有，不過原來車同人一樣，斯文起嚟，變臉都一樣含蓄過人，喺3,800轉就轉波，按掣後嘅跑車化傾向明顯無GTC嚟得咁激烈，軚感加強、油門反應敏感，換嚟嘅係爽，並唔係辣，不過行車途中有個優點相當明顯，就係穩定性同寧靜，咁先切合番對房車其中一個重點要求，唯一令人覺得不足嘅，係依然只有四前速，仲有，如果再多埋個加減波，就肯定滿分啦。</p><p>Sell實用性</p><p>OpelAstra1.8Sedan規格</p><p>引擎：1,796ccV6<br> 馬力：140bhp/6,300rpm<br> 扭力：175Nm/3,800rpm<br> 傳動：四前速自動波<br> 車價：$233,800<br> 查詢：合朗汽車（27608668）</p></body></html>