<html><header><meta charset="utf-8"><title>隔牆有耳：田少遊行反璞歸真 - 李八方</title></header><body><h1>隔牆有耳：田少遊行反璞歸真 - 李八方</h1><p>自由黨參政好理性，萬大事都鍾意坐低慢慢傾，創黨至今上街遊行次數一隻手數得晒，真正物以罕為貴，唔同民主黨、民建聯咁遊行當返工，不過選舉當前，田少都要帶頭上街。<br> 自由黨今日發起汽車遊行抗議油公司加快減慢，應該係該黨首次汽車遊行，八方聽聞原本安排逾50架車出動，但由於油價貴，而遊行車輛油錢又要計入選舉經費，加上警方有意見，所以縮減規模至30架車左右。<br> 籌辦呢次遊行，據講有個其他政黨唔會遇到嘅問題，就係搵車麻煩。眾所周知田少有多輛汽車，可惜都係身價過百萬元超級跑車或豪華房車，如果揸架法拉利、賓利遊行抗議油價貴，看在一般車主眼中，真係攞景兼晒命，因此田少決定反璞歸真，都係揸架普通七人車順眼啲。</p></body></html>