<html><header><meta charset="utf-8"><title>轆Book：粗獷‧無修飾</title></header><body><h1>轆Book：粗獷‧無修飾</h1><p>一身羅拉Look，仲擸晒架生，搞邊科？睇真，原來係喺年初新車發佈會上，氣定神閒拖郁6噸拖頭嘅LandRoverDefender90SoftTop，即刻明晒！Defender好本領，不過香港條條靚路，太少用武之地，只得兩座位，僅可玩二人世界，依然情有獨鍾嘅，肯定係超級Fans。<br><br>記者：黎頌詩<br>攝影：林栢鈞<br>模特兒：Roxanne（StageModel）</p><p>渾身Raw味</p><p>大條道理鍾情Defender。Defender個Look夠懷舊，令我回憶起細個見過嘅警車；Defender型到暈，型到我想扮盜墓者羅拉襯番佢，線條硬淨充滿玩味，鍾意開就會死心塌地鍾意一生一世。從車身、鬼面罩到頭燈組合，全車線條方正，超高地台加超巨輪胎，粗獷感爆棚，Raw得嚟又唔會過份賣弄。<br> 粗獷，徹頭徹尾，從外到內，你唔會搵到多餘裝飾，野性，切合佢攀山越嶺本色，今次呢部SoftTop，軍佬味更濃。一心想拆下頂篷感受開篷Feel，但原來頗費工夫，即使成功拆下，外露一個完全功能性金屬框架，老實，有少少破壞咗一身型Look；內櫳倒值得一讚，實用為先之餘，中控台鋪排清晰易用，絲絨座椅唔玩豪華，不過意想不到地闊落舒適，尾斗唔算好大，加上係三邊軟篷，斷估你唔會當佢貨Van咁使。講到尾，佢嘅強項係睇得、爬得。&#13;</p><p>踩爛地應付自如</p><p>Defender夠搶鏡，毋庸置疑，我要發揮佢另一個強項，全新2.4公升柴油Turbo引擎，除符合EuroIV環保條例全無落伍外，2,000轉就可以輸出360Nm扭力，呢個數據亦叫人眼前一亮，即時心思思想搵山爬。跳上車，踩油，左昅右昅，爛路都難搵，更何況攀山涉水？望住個可調節扭力嘅控制桿，好洩氣，忽然眼前出現一片爛地，仲點可以忍，即刻扭軚，踩入去鍊兩轉。<br> 好可惜，呢塊所謂爛地，極其量只係路面凹凸不平，再加幾個水氹，踩盡油，都只可以爬吓石濺吓水花過吓手癮。四驅系統配上獨特懸掛設定，應付自如，橫衝直撞狂掟彎，表現依然穩陣靈活。望遠啲，原來仲有個接近70度用沙泥堆成嘅迷你山仔，「畀油，入彎，爬嗰邊！」興奮都未嚟得切，身旁車行師傅即時阻止：「唔係部Defender唔掂，不過你啲技術……」係噃，唉，做人都係腳踏實地好，自己技術又真係……無法啦，惟有返回現實。駛返出環保大道，未High完，以為馬力輸出90kw無睇頭，點知好扭到一樣可以逢車過車，喺一般路面表現好出色。我，揸咗兩轉咁大把，居然開始有啲衝動，想換番個羅拉Look，轉做佢Fans。</p><p>LandRoverDefender90SoftTop規格</p><p>引擎：2,401cc，直4柴油Turbo<br> 馬力：122hp/3,500rpm<br> 扭力：360Nm/2,000rpm<br> 傳動：6前速手波，四輪驅動<br> 車價：$390,000<br> 查詢：LandRoverHK（27132383）&#13;</p></body></html>