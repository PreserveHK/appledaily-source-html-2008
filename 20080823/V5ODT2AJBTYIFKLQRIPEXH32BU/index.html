<html><header><meta charset="utf-8"><title>轆Book：強力圍得起　贏陣勢</title></header><body><h1>轆Book：強力圍得起　贏陣勢</h1><p>正所謂輸人唔輸陣，人孱無用唔使怕，最緊要後台夠硬淨撐得起。瘦仔行出嚟無台型，最緊要部車夠殺氣，可以即時贏番分數，呢啲咪叫刮目相看囉。Vellfire3.5X本身已夠威勢，加埋全套包圍，登時個Look惡晒，講收視，仲唔贏到開巷？<br><br>記者：梁美甜<br>攝影：梁細權<br>模特兒：Micheal@StageModels</p><p>雙層鬼面罩夠惡</p><p>Vellfire先天外形已經較同級MPV更具跑味同運動味，第一眼望過去，車頭雙層鬼面罩設計最吸引到人視線，好似有四隻眼睛睥住你咁。車頭高身，頭唇大大嚿，件頭夠照，又畀到人好有威勢嘅感覺。車出車入，話之你兜風買餸定接小朋友返學放學，架車去到邊都夠型。任何場合第一印象最重要，加強版Vellfire3.5X加裝全套日本TRD大包圍，強化前後泵把同兩邊裙側尾翼，一體式包圍不特止唔突兀，仲有效導入生風令制動系統更快散熱，行車自不然更爽快利落。
</p><p>轉彎反應好</p><p>四條軨一樣搶鏡，鍾意車嘅人一定會留意到呢四條軨，18吋合金軨加薄車胎又閃又勁，提供到充足行車穩定性，我揸過，Vellfire3.5X轉彎操控反應高，唔會甩甩貢，相對於16吋胎軨就可能扽咗少少，不過未至於扽到甩肺，依然喺接受範圍之內。一句講晒，加包圍版Vellfire唔係打腫臉充胖子，絕對中看又中用。</p><p>a.中控設計同Vellfire無分別，依然用料豪華設計簡約。</p><p>b.新一代Vellfire用電子Startengine，一㩒撻着，方便。
</p><p>c.置物位夠多，擺乜都咁就手。</p><p>豪華裝備齊全</p><p>Vellfire係Alphard姊妹車，一樣以豪華舒服見稱，DVD、Parkingcamera同Sensor呢啲基本裝備例有，中排雙大班椅，單坐舒服，拍埋做床仲好好碌，其中一張仲要係Ottoman按摩椅，直頭係豪住碌喇。<br> 唔做乘客做司機都過癮啫，新車同樣配備Alphard嘅3.5V6版本引擎，加埋六前速自動波箱，輸出馬力達280匹，扭力有成35.1kgm，絕對有氣有力，跑馬路好鬼死有型，一聲咆哮飆住去，實搶晒收視啫。</p><p>Vellfire3.5X規格</p><p>引擎：3,456ccV6<br> 馬力：280ps/6,200rpm<br> 扭力：35.1kgm/4,700rpm<br> 傳動：六前速自動波，前驅<br> 車價：$399,000起<br> 加強裝備：全套TRD包圍$18,900，18吋合金軨連輪胎$9,800<br> 查詢：富利堡（23330747）</p></body></html>