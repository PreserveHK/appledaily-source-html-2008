<html><header><meta charset="utf-8"><title>兩顆寂寞的心互相撫慰<br>靈犬Cash為鄺美雲守情關</title></header><body><h1>兩顆寂寞的心互相撫慰<br>靈犬Cash為鄺美雲守情關</h1><p>有時覺得做寵物多好，不用愁衣食住行，只要逗得主人開心，就一世無憂，正如天生好命的Cash，命中注定有個大靠山富媽咪鄺美雲（Cally）照顧，在Cally心目中，Cash不只是她的可愛寵物，還是忠心朋友兼乖巧兒子，沒有任何一隻狗能替代其地位，為了Cash，Cally可以放棄身邊的追求者，若要將美人追到手，必先要過Cash這一關。　撰文：陳寶明</p><p>相約鄺美雲和Cash這對「母子」扮靚靚影相，一身白雪雪、毛鬆鬆的Cash，由媽咪司機接載到寵物美容院，牠一副休閒模樣在店舖四圍巡，偶然遇見相熟的狗仔老友，大家便親切地汪汪叫。<br> 當Cash「再坐一會」後，其富媽咪Cally以一身黑色低胸晚裝出現，原來她晚上要出席盛會，Cally為了以母子裝上陣，還帶備了兩件黑色型仔衫給Cash，其中一件更是鑲滿閃石，Cally並不介意被乖仔搶鏡，提到兩母子同樣喜歡扮靚，Cally笑說：「佢好鍾意着衫，好少狗仔鍾意着衫，佢好貪靚，有別於一般狗仔，哈，佢嘅性格比較獨特。」</p><p>感情世界空白</p><p>Cally覺得她和Cash有不少共通之處，其中一樣是同樣好客，有朋友到訪家中，Cash會熱情款待，不過如果有男士為座上客，Cash便會眼昅昅，Cally笑說：「有男仔同我坐得近啲佢就呷醋，佢會好快咁坐喺我哋中間，好似怕人搶走我咁，總之佢會裝出一副小霸王樣，仲要一隻手仔搭住我大髀，坐坐吓又會望吓人哋，代表自己係我嘅親人咁。」<br> 其實兩者最相似的地方是感情世界，在感情路上同樣寂寞，Cally望着Cash說：「係呀，我哋未有着落呀，我哋要求高嘛！都未有啱心水嘅對象，有Cash就夠晒數，我成日忙做嘢，邊有時間拍拖，而且識男仔要過Cash嗰關，我其實都想幫Cash搵番個女友配種，不過要搵隻純種比熊犬女好難，有好多都已經閹咗，而且只係配種，生出嚟嘅BB會送畀朋友，可能Cash都好心急。」不知Cally自己又是否心急呢！</p><p>敢於面對死別</p><p>一直以來Cally也視Cash如兒子般看待，又大讚Cash十分保護她，Cally說：「我哋嘅感情好似母子咁，佢好嗲我，如果有朋友坐埋啲，佢會望實人哋，我試過叫朋友作狀打我，點知Cash真係會撲過去咬佢，好在只係咬住佢條褲腳，真係萬試萬靈，次次咁樣玩佢都會咁反應，後來先知原來Cash係中型保護犬，佢惡起上嚟好惡㗎。」Cally和Cash感情如此深厚，但生命總有完結的一天，Cash已經5歲大，即等如人類的35歲，Cally當然也有想到這問題，她說：「咁長遠嘅事，點知邊個去先㗎，呢啲嘢冇一定㗎，喺佛學上係冇嘢，係必經嘅路。」<br> Cally與Cash的性格相近，最喜歡上佛堂及做義工，她說：「佢係狗醫生，之前要考試，要考佢嘅脾氣、同人相處嘅方式，身體係咪健康，佢全部都pass，佢唔會扮高竇，我發覺佢同小朋友、老人家相處時會特別細心，可能佢性格好鋤強扶弱，對住細路仔同老人家，佢會好識冧人。」<br> Cally覺得Cash雖然不懂用言語表達自己心聲，但其思想行為卻很人性化，她又認為狗是無比的聰明，她要為狗仔平反，Cally說：「有人話狗係大近視大色盲，其實佢哋識分顏色，Cash識得睇顏色，每次去街都係佢自己去揀衫着，佢一定揀啲紅色、粉紅色顏色較鮮艷嘅衫着。」不過Cally還是覺得不穿衣服的Cash是最靚的。</p><p>跳圈跳欄高手</p><p>一向儀態萬千的Cally，在其教導下Cash也同樣有儀態，Cally笑說：「Cash食嘢要坐得好靚，之後慢慢食，因為佢唔鍾意坐喺地下食，佢要同我一齊坐喺凳度食，佢有私家碟仔，佢食完會先望吓我，示意要再添食，佢唔會喺張枱度亂咁食。」<br> Cally覺得家教要嚴謹，因為她有時會帶Cash出去見人，幸而見得世面多的Cash也很斯文淡定，包冇失禮。外表肥嘟嘟的Cash原來也喜歡運動，在導師教導下的牠是跳圈跳欄高手，如果有狗仔奧運會，相信牠大有機會成為狗欄王。</p><p>扮靚篇<br>Cash快樂比熊犬　冲凉修毛坐定定</p><p>Cash每周也會去美容院冲凉，最鍾意濕身玩水的牠在修剪毛毛時，會坐定定扮靚靚，Cally說：「Cash要同我瞓，點可以唔亁淨，佢一定要修剪指甲，因為我成日捉佢隻手仔，如果指甲長好易抓傷人，佢啲手腳好亁淨，好厚肉㗎，佢係知道要扮靚，所以修剪毛毛時會好淡定唔敢郁，尤其剪眼上嘅毛毛，佢會眼碌碌咁等你剪到靚為止。」<br> Cally自言很捨得揼本在Cash身上，因為Cash比她更有名氣，牠一上街即吸引周遭人的目光，她笑說早已習慣了被Cash搶風頭。</p><p>為食篇<br>胖寶寶喜吃鵝肝</p><p>「Cash，你要減肥啦！」這是Cash最怕聽見的說話，但無奈牠越來越心廣體胖，早前牠落樓梯時便不慎扭傷腳仔要看醫生，在診斷後，醫生發現牠負磅過重，下令要減肥。Cally說：「Cash嘅食糧有好多種，其實佢唔係太為食，陌生人畀嘢佢食，佢一定唔會食，除非我開聲叫佢食，如果唔係佢只會望吓我唔會亂食，不過佢喺屋企就好食得，食唔少嘢㗎，佢食嘢都幾奄尖，最鍾意食鵝肝，佢病嘅時候，我會用鵝肝混埋啲藥畀佢食。」Cash在進食時最憎被人騷擾，若是有人在這時候走過去看牠進食，Cash會以為爭食，更會發惡咬人，當然除了Cally，她說：「只有我可以喺佢食緊嘢嘅時候走近，而且仲可以喺佢個口度拎走啲嘢食，有時佢仲要我咀嘴先肯食嘢！」</p><p>玩樂篇<br>愛公仔更愛康堤</p><p>Cash不只貪靚，更十分愛玩，最愛的玩具是毛毛公仔，不過用來咬的當然是以塑膠物料為佳，Cally表示圓碌碌的Cash最愛跟着波波走，自己玩得投入，在旁的人也看得開心。Cash其實也很喜歡與人溝通，尤其是小朋友，其中陳奕迅的女兒康堤便是Cash的好朋友，康堤一見牠便會來個大熊抱，老友鬼鬼。</p></body></html>