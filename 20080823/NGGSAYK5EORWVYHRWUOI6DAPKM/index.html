<html><header><meta charset="utf-8"><title>CMOS自主研發　防水防沙單反</title></header><body><h1>CMOS自主研發　防水防沙單反</h1><p>三十幾度去沙灘，邊個話拎住部防水DC仔先叫型㗎？以往講防水DSLR（單反相機）連潛水殼，上車起碼兩皮，玩唔起咁貴？罕有發表DSLR嘅Samsung，宣佈推出首部內置自行研發CMOS影像感應器嘅單反機GX-20，與上代分別係像素勁升至1,460萬，同時可防水濺及防沙，點影都得啦！<br><br>記者：陳國輝<br>攝影：譚盈傑</p><p>兩年炮製自家CMOS</p><p>先為大家起一起底，上代GX-10已經係兩年前舊事，論DSLR佢雖然係Samsung第一部，不過靈魂人物──影像感應器卻來自Pentax之手，所以嚴格嚟講GX-10只係一部掛住「Samsung」嘜頭嘅單反相機。直至GX-20出現，呢次雖然由CCD改為CMOS，但就由Samsung自行研發，並且係APS-C級別之中最高像素嗰隻，達到1,460萬，好處當然係影像更銳利、更細緻；另外，呢種技術還有更大入射角，簡單啲講，即係令相片更光亮和自然喇！</p><p>防塵防水沙灘照影</p><p>咪睇小佢淨Body僅重710g就以為好化學！機身用防塵及防水濺設計，好啱去沙灘玩㗎！例如插記憶卡、電池、及快門掣等72處地方，已經用晒密封式保護，CMOS更配備保護塗層，以防止微塵入侵；鏡頭更與德國名廠Schneider合作，而今次套裝就包括Wide鏡（18-55mm）以及Tele鏡（50-200mm）各一，重量、體積都非常輕巧，最適合入門玩家拎出戶外拍攝。</p><p>單鏡裝$6,990<br> （Samsung18-55mm/F3.5-5.6）<br> <br> 雙鏡裝$7,990<br> （Samsung18-55mm/F3.5-5.6&amp;<br> D-Xenon50-200mm/F4-5.6）</p><p>BodySnap!</p><p>總開關掣以及灰階LCD均設於右手位置，用慣專業單反可謂駕輕就熟。</p><p>𠵱家睇相好興直出LCDTV或者電腦芒，跟機會附送視頻線，方便隨時用。</p><p>支援SD/MMC/SDHC三種記憶卡，如使用SDHC的話最大容量更達到8GB。</p><p>現場實試</p><p>室內以及背光環境之下，暗位雜訊非常多，不過勝在夠Sharp。</p><p>放大一倍，睇得到細小頭髮絲，連兩邊面細小毛孔亦一樣睇到。</p><p>型人踩場</p><p>「香港小姐」最上鏡小姐馬賽（右）及旅遊大使高海寧（左）齊齊捧場。</p><p>余文樂被選為GX-20代言人，一身攝影Look打扮簡直襯晒！</p><p>年僅5歲的小葉晴，原來已列入健力士世界紀錄，係年紀最輕的專業攝影師。</p><p>Profile</p><p>感應器：	23.4×15.5mmAPS-CCMOS<br> 像素：1,460萬<br> 屏幕：2.7吋TFTLCD<br> 感光值：ISO100-6,400<br> 儲存媒介：SD/MMC/SDHC<br> 連拍速度：每秒3張<br> 適用鏡頭：SchneiderD-Xenon、D-Xenogon、Samsung<br> 主要功能：光學影像穩定、防震系統、防水濺、防沙、防塵、LiveView觀景器<br> 體積：142×101×71.5mm<br> 重量：710g<br> <br> Samsung（36984698）</p></body></html>