<html><header><meta charset="utf-8"><title>玩具特攻：複製小小小星戰</title></header><body><h1>玩具特攻：複製小小小星戰</h1><p>動畫版《星球大戰：複製戰紀》上畫幾日，眾人有讚有彈，梗有些《星戰》迷嫌故事未夠深入，但製作單位都預先講明目標觀眾係小朋友，所以算係有所交代。尤其係玩具、figure方面就更加係大小俱備。大朋友唔滿意個故事，好趁最後機會，買齊返屋企自己砌個理想戰場出來。<br><br>記者：梁俊鵬<br>攝影：陳盛臣</p><p>陸戰空戰重演星戰</p><p>今次最吸引fans的莫過於大大件的飛船與陸戰武器系列，差唔多有三呎長的千歲鷹號母艦雖然無在電影出現，反而一早賣清。但電影中Obi-Wan專用的Starfighter，V-Wing、V-19TorrentStarfighter、陸戰用的AT-TEWalker等等皆有推出，最緊要係fit晒另外賣的3.75吋figure公仔，將之放入駕駛艙合晒比例，隨時可以重演星球大戰。</p><p>機動戰艦任變</p><p>AT-TE陸上機動戰艦最大件加好玩，主炮可以發射導彈，入電池更會同時有聲效，收納艙又可以自動油壓式打開，而腳部更有多重的關節，要做多形態都不是難事。</p><p>Q版角色多</p><p>Q版的GalacticHeroes系列就沒有活動關節，純粹擺設，但勝在角色多，價錢平，只係$59.9就有一對。</p><p>3.75吋figure有排儲</p><p>收集3.75吋人物figure就更慳位，而且更是史無前例地出動主動、奸角、閒角……不過截稿當日女徒弟AhsokaTano與奸角CountDooku依然收埋未推出。講番角色造型就跟足動畫版，關節活動位好多，而且每個角色都配有幾件武器，家陣幾十蚊玩具都造得如此出色，抵讚。不過大家都應該要預多些錢，買夠十隻八隻CloneTrooper先夠氣勢。</p><p>＊以上於各大玩具反斗城有售。
</p></body></html>