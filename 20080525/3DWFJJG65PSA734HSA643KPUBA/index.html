<html><header><meta charset="utf-8"><title>Fiat500當年●今日　一樣可愛</title></header><body><h1>Fiat500當年●今日　一樣可愛</h1><p>仲記得五、六十年代，唔少歐洲車廠曾推出多款小車，部份更成為車壇經典，佢哋分別係德國VolkswagenBeetle、英國Mini、法國Citroen2CV同意大利Fiat500。Beetle同Mini都先後推出復刻版，受歡迎程度更勝當年！今日，500亦加入戰團，佢復刻程度高過人，同當年有九成似，仲要配慳油1.4公升引擎，當年同今日風格依然！<br><br>記者：鄭達基　<br>攝影：王文忠<br>模特兒：Celia（StageModels）</p><p>全面古典演繹<br></p><p>Fiat推出新一代500車系嘅概念型號時，已經擺出一副要延續經典嘅姿態，到新車正式登場，果然裏裏外外都刻意保留當年神髓。昔日圓潤車身線條、雙門佈局，以至一對頭燈中央嘅電鍍飾邊加廠徽，都融入番新車嘅設計入面。當日時尚，變成今日古典演繹。車廂亦有相似情況，最Classic莫過於採用紅白兩色內裝設計，座椅上有象徵500車系嘅廠徽花紋。空間方面，咪睇500夠的骰，點都諗唔到佢嘅車廂空間會大過其他對手，就算肥到好似我咁有近40吋腰嘅肥仔，坐喺後排都一樣可以好舒服，抵讚！</p><p>Selespeed波箱劈得
</p><p>雖然我今次睇嘅DemoCar只係以1.2公升引擎配5前速手波，但正式抵港嘅型號，無論係Pop版或者係Lounge版，都會配用更高級數嘅1.4公升直4DOHC引擎，馬力輸出100匹，131Nm扭力峯值。由於車重只係得930kg，要佢起步加速快跑，我諗真係一啲難度都無！不過，最Buy嘅都係佢有6前速手波版同5前速Selespeed半自動波版揀，既貪玩又懶嘅我，就梗係揀Selespeed版本啦！無錯，車價係會貴少少，但用+/-模式，玩吓轉波拖波不知幾爽。塞車咩，咁就梗係用全自動模式，唔使自己轉波咁麻煩嘛！</p><p>規格<br></p><p>引擎：1,368c.c.直4DOHC<br> 馬力：100bhp/6,000rpm<br> 扭力：131Nm/4,250rpm<br> 傳動：6前速手波/5前速Selespeed半自動波<br> 尺碼：3,546×1,627×1,488mm<br> 軸距：2,300mm<br> 車重：930kg<br> 查詢：AutoSportiva（23051155）</p><p>1957年，經典初現……
</p><p>二次大戰後，市場對講求慳油實用嘅車款需求甚殷，所以VolkswagenBeetle同Mini都深得民心，廣受各地車迷歡迎。Fiat亦不甘後人，所以喺1957年推出全新500車系，藉此分一杯羮。首代初登場時只配備僅得13匹馬力嘅479c.c.引擎，但Fans們一樣力撐。500車系於1975年正式停產，由全新126車系取而代之，但未及當年咁受歡迎。</p></body></html>