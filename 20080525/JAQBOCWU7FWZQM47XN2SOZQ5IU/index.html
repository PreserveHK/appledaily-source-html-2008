<html><header><meta charset="utf-8"><title>四級防震　瀡住拍都掂</title></header><body><h1>四級防震　瀡住拍都掂</h1><p>單鏡機給人印象都係夠Pro、夠專業，相片質素亦會好啲，加上機價不斷創新低，吸引好多新手加入。Olympus新機E-520，就係為有基本攝影技巧用家而設的型號，比早前推出E-420功能更強更完善，最令人有印象係透過軟件同硬件處理，可以達到最高四級防震效果，即使在瀡滑梯上亦可拍到實淨相片！<br><br>記者：許福合<br>攝影：王文忠<br>Model：Fion</p><p>超聲波防震</p><p>相比於同級單鏡反光相機，OlympusE-520本身已內置防震系統，換言之用家只要配搭4/3系統鏡頭，就能享受到防震效果，與Nikon或Canon防震功能放在鏡頭上不同，E-420對大眾用家會顯得較有彈性。今次新機E-520更因為用上獨立開發的超聲波馬達，能幫助相機偵測相機不同方向的震動，從而作出修正。據廠方提供資料，一般可以達到2-4級防震效果。筆者就用兩種方法測試，奔跑中及滑梯中段按快門，前者輕微晃動，後者影響不大，相比未有任何防震功能嘅Canon400D作測試，前者相片的確穩定得多。</p><p>LiveView似卡片機</p><p>對好多用開卡片機相機用家，對望住ViewFinder影相可能不大習慣，其實Olympus新機E-520同420，皆有配搭LiveView功能。用家只要於機背按一粒掣，就可即時轉換作LiveView模式，屏幕會顯示即時畫面，用家只要睇住芒，校啱位置按下快門即可拍攝，有如卡片機一樣簡單。E520使用的LiveView更係進階版，具備可偵測最多八張臉孔智能臉部對焦，再加上背光平衡系統，相機會自動為人臉及背景作曝光調整。其最大好處，可以令到戶外拍攝時，不會出現「黑臉」及太白背景，相當實用。</p><p>超聲波除塵</p><p>買相機最怕膠殼機身，令人懷疑耐用性。E-520就無這個問題，採用實淨金屬機身，雖然代價比較重，不過仍保持輕細特點。配備1,000萬像素LiveMOS影像感應器，擁有更高動態範圍（DynamicRange），主要能改善光位同暗位層次感，相片質素會有更細緻質感。另外，連拍速度達到每秒3.5張，以同級機比較都算不俗。除塵系統已成為單反熱門功能，E-520所採用超聲波除塵系統評價一向相當高，可令用家保養方面減少煩惱。E-520支援無線閃燈控制，配合外置閃光燈可設定4個頻道及3個閃燈，可以拍攝到高強度閃光及跳燈效果，方便專業級玩家。</p><p>Profile</p><p>感光元件：1,000萬像素LiveMOS<br> 鏡頭：4/3接環<br> 快門範圍：2-1/4,000秒<br> ISO：100-1600<br> 連拍速度：3.5fps<br> 記憶體：CF、xD<br> 屏幕：2.7吋<br> 電源：專用鋰電池<br> 體積：136×91.5×68mm<br> 重量：475g<br> 查詢：23762150</p></body></html>