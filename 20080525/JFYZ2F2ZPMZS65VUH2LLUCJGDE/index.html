<html><header><meta charset="utf-8"><title>Q7長期測試　大大嚿好靈活</title></header><body><h1>Q7長期測試　大大嚿好靈活</h1><p>五日四夜實試呢部Audi大牛龜Q7，一邊揸，就一邊諗起洪金寶，點解？唔可以以貌取人囉！正如啲外國人那會估到大大嚿嘅洪金寶竟然可以咁敏捷？Q7一樣，邊估到5米長如貨Van嘅佢，走位一樣咁靈活利落！S-line版仲加上唔少醒目裝置，更加有實際仲有姿勢！<br><br>記者：梁美甜<br>攝影：王文忠<br>模特兒：Suyen、Ray</p><p>大而無懼威得起</p><p>以SUV定位嘅Q7好易令人有種錯覺：道路跑唔贏跑車，滾泥沙又不敵純種四驅越野車。實情係點？試咗先講！咁啱朋友老竇牛一，正好有機會為朋友做司機，順道放肆一下，睇吓Q7實力。<br> 由公司出發到旺角，接朋友同佢屋企人再入元朗接埋佢細佬，之後經大欖隧道再故意跑段青山公路劈入深井食燒鵝。世伯幫開有錢佬打工，見盡唔少靚車，居然對住呢部Audi狂讚好嘢。伯母至誇張，上車瞓到落車，仲大讚Exclusive雙色真皮椅夠晒舒服，朋友家族遺傳個個牛高馬大，手長腳長，但坐前或中排都依然唔頂腳夠晒闊落，至於後排就……<br> 入到深井，超多人、超多車，咦，入窄路睇位居然好Easy，世伯連番話貴車都唔怕揸。不過成餐飯我都提心吊膽，呢部加配S-Line嘅Q7要成百萬㗎，泊喺爛地，你話驚唔驚？</p><p>強悍性能夠Face</p><p>Q7本身已配備多套電子系統，底盤更會按路面狀況而自動調校，加上Quattro四驅系統，就算高速掟彎都好定。最巴閉嘅係連軚盤都曉依據車速自動調整軚感重量同轉向比例，揸起嚟感覺實在。試過喺青山上路巧遇SLK350，大家友善地沿蜿蜒彎路同步跑咗陣，彎前對方或踩Brake過深，轉完彎已相差成個車位，叨Q7強悍性能嘅光，第一次覺得自己揸車咁得！<br> 增配S-line裝備如包圍，以及Exclusive配置如雙色皮椅等，令Q7更有獨特性。但去到窄路或人多擠迫路段時，成日覺得佢太大部會揩到人或車。不過總括而言，Q7確係似足洪金寶，大大嚿，但出奇地靈活敏捷！</p><p>規格</p><p>引擎：4,163c.c.V8DOHC<br> 馬力：350hp/6,800rpm<br> 扭力：440Nm/3,500rpm<br> 傳動：六前速Tiptronic半自動波，四驅<br> 尺碼：5,086×1,983×1,737mm<br> 軸距：3,002mm<br> 車重：2,270kg<br> 極速：248km/h<br> 0-100km/h：7.4秒<br> 查詢：合廸汽車（25281862）</p></body></html>