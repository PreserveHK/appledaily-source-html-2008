<html><header><meta charset="utf-8"><title>試無忌憚：至強蠟紙　搣甩70條腳毛</title></header><body><h1>試無忌憚：至強蠟紙　搣甩70條腳毛</h1><p>行街，熱褲迷你裙四圍飄，爽呀，不過爽還爽，唔該，唔該各靚女們脫晒腳毛先晒長腿，濃密腳毛好大殺風景，出街嚇親人就弄巧反拙啦。是日測試脫毛蠟紙，以一次過搣甩最多腳毛為之最掂。係㗎，搣腳毛痛㗎，但慘得過我打份工，要同你哋數毛？<br><br>記者：洪偉順<br>攝影：譚盈傑、伍慶泉<br>模特兒：Matthew、Kiko、Fiona@StagesModel</p><p>搣後殘肢一對！</p><p>脫毛蠟紙係凍蠟，用前要洗走老泥磨甩死皮，將蠟紙放喺手心搓30秒至接近人體溫度，撕開，對啱位就貼落腳毛重災區，依盒上時間指示等佢亁，搣嗰陣，一手㩒實一邊蠟紙，另一隻手捉實蠟紙末端，唔好猶豫，有咁亁淨利落就咁亁淨利落，以逆體毛生長方向一撕，咁就乜毛都無得留低。<br> 即貼即用係方便，不過要注意，原來糖尿病患者、亁性皮膚同生痘痘皆不適用。今日搵Matthew做地獄測驗，貼八塊蠟紙等十分鐘，然後逐條毛數，「噓，痛得嚟有啲快感。」唔係我講，係Matthew話㗎。</p><p>囗Kaneboepilat$28</p><p>脫毛能力OK，一盒12片抵買，可惜太細張，唔適合大範圍脫毛，產品加入菊花精華，起抗敏作用咁話喎。（a）<br> <br> 結果：36條</p><p>囗BEAUTYFORMULASColdWaxStrips$68</p><p>黏力一般，自稱精於脫短毛髮，蠟味重，蠟紙可一分為二使用，Matthew話唔算好痛，含洋甘菊精華，加強脫毛效力。（c）<br> <br> 結果：16條</p><p>囗EL囗NEDEPILATORYSTRIPSFORBODY$60.2</p><p>黏力最強，Matthew話搣毛嗰陣痛楚輕微，蠟紙可一分為二使用，標榜用純天然蠟製，加埋抗敏成份。（d）<br> <br> 結果：70條</p><p>囗BEAUTYIMAGEEASY&amp;QUICKWAXSTRIPS$58</p><p>黏力一般，等候時間長，撕開遺留大量蠟迹；好處係蠟紙透明，易掌握脫毛範圍，含蘆薈有保濕作用。（d）<br> <br> 結果：12條</p><p>囗VeetWaxStrips$68</p><p>最常見脫毛蠟紙，撕開會留下蠟迹，唔算太痛，整體效果理想，加咗天然薄荷配方，脫毛後好清爽。（a）<br> <br> 結果：37條</p><p>囗MaryepilProfessionalstrips$68</p><p>等十分鐘一撕，得兩條毛咁大把，可能需要超過30分鐘才見效，有蜜糖配方滋潤皮膚。（a）<br> <br> 結果：2條</p><p>囗strepstriscecristal$48</p><p>蠟迹氣味重黏力強，連打開蠟紙都花唔少氣力，透明膠片設計方便控制脫毛範圍，含牛油同及維他命，滋潤皮膚。（a）<br> <br> 結果：30條</p><p>囗Band-Epilation$25</p><p>錫紙設計易撕開，一包一塊，闊10cm，有成條小腿咁長，要等耐啲時間先有效，黐甩4條毛咁大把。（b）<br> <br> 結果：4條</p><p>a.龍城大葯房<br> （尖沙嘴加連威老道28號/23679274）<br> <br> b.合成香水中心<br> （尖沙嘴金馬倫道14號B/23686611）<br> <br> c.SaSa<br> （尖沙嘴加連威老道25號/23669383）<br> <br> d.卓悅<br> （尖沙嘴加拿芬道53號/23112338）</p></body></html>