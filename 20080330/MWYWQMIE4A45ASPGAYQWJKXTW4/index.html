<html><header><meta charset="utf-8"><title>金手指：杯葛？有種就玩大啲！ - 孫柏文</title></header><body><h1>金手指：杯葛？有種就玩大啲！ - 孫柏文</h1><p>一個地方發生緊乜嘢事，如果一個人不在場，要知，就只能依靠從嗰個地方流出嚟嘅消息、資訊。以前，消息、資訊被龐大傳媒機構壟斷，不論私人（CNN、TVB）或者公家（BBC、RTHK、人民日報）嘅傳媒機構，都可以從自己嘅角度報道。此外，仲因版面、大氣電波有限，要深入知道一個地方發生緊乜事，就難上加難。龐大傳媒機構話嘅版本，就變成「事實」。<br> 大家都知，西藏有事發生。不過究竟發生乜嘢事，有冇人可以話你知？講完你又會100%相信？</p><p>互聯網拉近事實</p><p>一陣時有德國電視台，攞啲尼泊爾警察鎮壓片段出嚟播，話係西藏。跟住就有我國政府喺倫敦嘅大使館，發放暴徒照片畀BBC等傳媒機構。點知照片一出街，圖中一位持有大關刀嘅「暴徒」，被人認出係西藏啲差佬。互聯網真係令大家對事實嘅距離拉近咗。事實就係乜嘢事都唔係咁簡單。<br> 不過問題就係，如果事實「唔係咁簡單」，不過你又要有反應，你都幾難搞。如果你係一個西方國家嘅領導人，面對呢個情況，你又會有乜反應？<br> 今時今日，就有好多人話要懲罰我國，話最好就係杯葛北京奧運。法國總統話會諗吓去唔去睇開幕，而德國總理就已經話唔去，西洋傳媒話此舉乃是「杯葛」開幕典禮。正當對應否杯葛議論紛紛時，孫柏文聽到句一針見血嘅說話。講嘅人係花旗國國務卿賴斯。&#13;</p><p>暗寸德法領導人</p><p>賴斯話：「杯葛奧運可以做到啲乜？我唔覺得當年杯葛80（莫斯科）奧運好有效囉。我甚至覺得係低能（feckless）。佢哋（蘇聯）揮軍攻打阿富汗，你還拖最勁嗰招就係杯葛奧運？就係唔畀啲苦練多年嘅運動員去比賽？唔好玩啦。」<br> 講真，賴斯擺到明寸德國總理、法國總統，話佢哋如果有料到，就一早學花旗國對伊拉克一樣，派軍入西藏。杯葛？有種就玩大啲啦！<br> 我覺得賴斯都有暗寸埋祖國啲國家領導人。賴斯心裏面一定問：「係咪真係咁反對分裂先？你哋已經知邊個係幕後主謀。仲唔做嘢？如果畀布殊、切尼做中國國家主席同總理，就算未隊冧達賴喇嘛，都已拉咗去關塔那摩基地GuantanamoBay露天拜神啦！」<br> <br> 網誌： http://phatdat.blogspot.com </p></body></html>