<html><header><meta charset="utf-8"><title>線性加速直路更快　平玩孖叉Golf</title></header><body><h1>線性加速直路更快　平玩孖叉Golf</h1><p>去年，配備1.4TSI引擎嘅GolfGT，憑住內藏孖叉（Twincharger）系統，車仔細細都可輸出170匹馬力，捧開場嘅Fans梗開心喇，點知踏入08年代理又運嚟更平嘅140匹「孖叉」版到港。咪以為馬力輸出細咗，加速反應一定慢，實試過原來爆炸力一樣咁勁，線性加速跑直路一流，仲要比170匹版平咗$34,000，抵玩喎！<br><br>記者：鄭達基<br>攝影：黃子偉<br>模特兒：Yandy（BXMedia）</p><p>馬力下調　加速一樣爽</p><p>自從Volkswagen推出全球首台同時備有Supercharger同Turbo裝置嘅1.4公升TSI引擎後，都將之投放喺旗下唔同車系身上，大受歡迎嘅Golf亦係其中之一，GolfGT呢個型號就係因為咁而出現。<br> 不過，好多人都以為呢台1.4TSI引擎只得170匹呢個Version，但原來仲有一個馬力細啲、只有140匹嘅入門版，不過就唔再叫做GT。試車前仲以為佢馬力同扭力分別細咗30匹同20Nm，起跑同加速嘅反應都會弱啲，幸好實際試劈一轉，發覺加速力一樣咁強，雖未至如170匹版般咁有推背感，但勝在輸出夠線性，喺高速公路爬頭快放更得心應手。不過我最Buy都係6前速DSG半自動波，有軚盤轉波之餘反應仲快過手波，咁你話仲揸手波車嚟為乜吖？</p><p>平實賣相　扮豬食老虎</p><p>同先前嚟咗香港嘅170匹版一樣，新到140匹版外觀都係玩平實Look，用嘅全部都係實而不華嘅裝飾，例如同1.6FSI普通版相似嘅車頭設計、鬼面罩橫柵無電鍍裝飾、頭燈唔係「光到無朋友」嘅HID而係傳統款式、胎軨係最普通嘅16吋6輻式設計、黑色尾泵把等等，全部同佢嗰個Sell跑格嘅阿哥GTI，可以話完全係兩個Look，兼且仲要扮晒斯文，喺馬路上有邊個推佢就即刻踩油狂追，等嗰班自以為係車手嘅人，嚇到佢哋有氣無碇唞！</p><p>陳設簡單　闊落空間最重要</p><p>好多人買車嘅主要考慮因素，除咗要部車夠力同慳油外，最緊要就梗係佢嘅車廂空間有番咁上下闊落！好似呢部140匹嘅Golf咁，唔只前後兩排乘客可佔用嘅空間有番咁上下，就算好似我呢個腰圍有成40吋嘅肥仔，都可以坐得舒舒服服。另外如果要運啲大型或長身嘅物件，只要將後排椅背放平，尾廂容積即刻由350公升暴升幾倍至1,305公升，問你服未？<br> 設備方面，140匹嘅GolfGT有布椅版同皮椅版供選擇，同樣有齊天窗同可以播到MP3嘅6碟CD音響組合，而今次用嚟試車嘅皮椅版，前座仲有埋電熱功能㖭，啱晒呢幾日嘅天氣喇。</p><p>VolkswagenGolf1.4TSI140bhp規格</p><p>引擎：1,390c.c.直4DOHC配Twincharger<br> 馬力：140bhp/5,600rpm<br> 扭力：220Nm/1,750rpm<br> 傳動：6前速DSG半自動波，前輪驅動<br> 尺碼：4,204×1,759×1,513mm<br> 軸距：2,578mm<br> 車重：1,284kg<br> 車輛提供：合泰汽車（28828938）</p></body></html>