<html><header><meta charset="utf-8"><title>日本雪褸風<br>越彩越潮</title></header><body><h1>日本雪褸風<br>越彩越潮</h1><p>潮跟日本人係香港人的習性，風靡日本潮人多年的雪上玩意Snowboard，人人都話想學。雖則香港雪山欠奉，但絕對阻唔到潮人要有型的決心。有錢的，仆去日本齊齊玩；未夠錢的，一樣可以買件雪褸抵冷止癮。今年雪褸款式無花唔彩，就唔夠潮。可憐的愛潮窮人，趁今個星期稍稍轉冷，快快把握呢個黃金機會，買件至新的有型雪褸花一番，搶眼一瞬間。<br><br>記者：許維雅<br>攝影：陳陶鈞、陳盛臣（滑雪比賽相片由Quiksliver提供）<br>Model：Matthew@HKGenesis、Joey&#13;</p><p>OnMatthew<br> Burton（AndyWarhol）特別版黑色圖案雪褸$3,690/a<br> Burton（AndyWarhol）特別版黑色圖案雪褲$3,190/a<br> ELECTRIC螢光黃擋風太陽鏡$1,100/c<br> <br> OnJoey<br> Burton綠色圖案雪褸$3,400/c<br> Burton綠色圖案雪褲$2,600/c<br> SPYDER黑色毛毛冷帽$650/a</p><p>Quiksilver白色雪花圖案雪褸$2,950/b<br> ELECTRIC橙啡色波點擋風太陽鏡$1,100/c</p><p>今季唔花唔舒服</p><p>儘管香港滑雪文化唔普及，但愛旅行的香港人都照跟潮人搶埋一份。結果係今年雖然只係凍得一兩次，但雪褸生意一樣好好。皆因今季雪褸款式十分吸引，不再是往年的淨色，今季花碌碌的設計圖案，令雪褸搶眼得來有型有格。配備多功能的貼心裝備，如手提Handfree暗格、防水的GORE-TEX、防風防火的優質物料，及方便探測位置的RECCOSystem等等，咁有誠意，想唔心動都好難。品牌方面，當然以專業的Burton最多選擇，亦係日港最受歡迎牌子之一。名氣大搞作亦多，好似AndyWarhol特別版及藤原浩愛Burton愛到變設計師的iDiom，都係潮人BestBuy首選。</p><p>女裝搶眼鮮明圖案</p><p>Snowboard始終男生市場大，選擇較多。女生款的首選品牌係Roxy，同樣以搶眼的幾何圖案、鮮紅鮮綠顏色最得女孩子歡心。功能性一點也不比男生款式差，Roxy全新的HeavyWeather系列更係多功能的Professional代表。加埋較收身的設計，一定啱晒潮女的合尺。</p><p>「Burton始終最受歡迎」</p><p>X-Game店員Dixon一向玩開Snowboard，今年更幫手擔當Buyer工作，揀款入貨。佢話：「香港人揀雪褸都偏向跟日本潮流，日本𠵱家最受歡迎始終係Burton。香港市場唔大，我哋主力都係入Burton。今年興嘅款都係越Colourful越好，佢哋會覺得越潮越有型！其實真正跟得貼日本嘅會着蛤乸衣，日本已經興咗幾年，價錢夠平，又唔會咁易入雪。但香港人未係好接受！」</p><p>雪褸3大特點</p><p>雪褸、羽絨咁大件，想分辦真正給滑雪用的雪褸好簡單，有以下3大特點。</p><p>1.腋下拉鏈透氣口方便疏氣。</p><p>2.褸腳入面必定加有PowerSkirt橡筋裙邊，防止雪走入褸身。</p><p>3.所有雪褸都以功能性作賣點，一件褸會有11個吊牌，解說不同功能。包括PRIMALOFT保溫棉、RELLO防風防水料等等，真係誇張到唔打得都嚇得。</p><p>店舖查詢：<br> a/羽絨城（27309009）<br> 尖沙嘴新港中心地庫LG48號舖<br> <br> b/Quiksilver（28955948）<br> 銅鑼灣禮頓道9至11號地下A<br> <br> c/X-Game（23669293）<br> 中環雲咸街19至27號地下</p></body></html>