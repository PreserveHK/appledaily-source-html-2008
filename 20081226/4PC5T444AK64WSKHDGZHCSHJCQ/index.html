<html><header><meta charset="utf-8"><title>搬倪震偷食事件上舞台<br>詹瑞文扮姣花打張茆落地獄</title></header><body><h1>搬倪震偷食事件上舞台<br>詹瑞文扮姣花打張茆落地獄</h1><p>【偽情日記之解構慾女】倪震與21歲城大女學生張茆（Miffty）偷食斷正後，跟女友周慧敏戲劇性地分手、復合、結婚，故事發展比連續劇更引人入勝，不僅被報章雜誌大肆報道，更吸引詹瑞文和蕭定一將倪震偷食事件分別搬上舞台和大銀幕。經常玩盡娛樂圈新聞人物的詹Sir，昨晚在再次公演的《萬千師奶賀台慶》舞台劇中，反串扮Miffty與「倪震強」風流快活，最終被牛頭馬面帶落地獄，冇好下場。</p><p>詹瑞文主演的舞台劇《萬千師奶賀台慶2008之豬肝補氣》，昨晚在沙田大會堂公演，因倪震、張茆和周慧敏這段錯綜複雜的三角關係掀起全城哄動，比電視劇《珠光寶氣》更吸引，故詹瑞文趁勢將倪震事件加插在今次舞台劇當中。</p><p>分析心理<br>「有好多慾望想達成」</p><p>詹瑞文昨日在電話中說：「我今晚會扮Miffty，佢又年輕又熱情，呢個女仔有好多空間、有好多慾望想達成，我想將呢樣嘢放大，例如佢好鍾意將自己啲相放上網，佢都係想交個男朋友啫，反而唔係講倪震同周慧敏之間嘅嘢。不過，呢個Miffty都有個小學男朋友叫倪震強，佢同倪震強風流快活之後合唱關菊英嘅《事事未滿足》（鄭少秋主演電視劇《書劍恩仇錄》中插曲），最後俾牛頭馬面捉落地獄，相信今晚觀眾睇完之後會好震驚。」<br> 問詹瑞文為何只將焦點集中在Miffty身上？他說：「倪震部份講得好隱喻，因為我主要係想從女性角度去睇呢件事。」問到他對倪震和周慧敏之間的分合有何睇法時，詹瑞文說：「呢個係現代愛情故事，外人唔知咁多，不過我自己都開心佢同周慧敏有更深嘅關係，佢哋幾經波折有咁嘅選擇，我好尊重佢哋選擇。我覺得倪震好了解娛樂圈，佢唔會逃避。Miffty仲咁年輕，今次就當係一個戀愛經驗。」</p><p>故事精采<br>蕭定一拍偷食電影</p><p>除詹瑞文外，蕭定一也有意將倪震偷食事件拍成電影，昨日他在電話中說：「香港娛樂圈好精采，本身09年我會拍兩至三部電影，𠵱家仲度緊，倪震同周慧敏嘅古仔可以攞嚟做題材，係考慮之列，原因係精采，人哋有興趣睇，睇佢哋做嘅雜誌封面咁好賣就知，我唔怕得罪佢哋，因為我又唔係指名道姓。」<br> 問蕭定一會否邀倪震親自演出時，他說：「唔會，我以前搵過佢演電視劇《伙頭智多星》，嗰陣想搵佢做才子，但佢話唔鍾意做幕前，所以推咗。」再問他是否有興趣找張茆合作時，他說：「角色問題會言之尚早，我知佢唔喺香港，如果佢返嚟見面再講。」採訪：林妃&#13;</p></body></html>