<html><header><meta charset="utf-8"><title>轆Book：Fiat禮物盒　冧女尖叫</title></header><body><h1>轆Book：Fiat禮物盒　冧女尖叫</h1><p>聖誕買禮物畀人，仲要𠱁吓自己先得，之前有車行搞加$1送多架車優惠，𠵱家再下一城；只要買特價$799,000嘅TOYOTAAlphardRoyalLounge加多$1，即送新款Fiat500一部。<br>超豪華Alphard就梗係自己嘆，1,368ccFiat500最好要嚟借花敬佛。七人車無用？唔啱肉赤啲現兜兜買囉，拆禮物日拆着火紅Fiat500，開心過見到聖誕老人㗎！<br><br>文：嘴嚼爺<br>攝影：楊錦文<br>Model：SaSa（StageModels）</p><p>$1套餐玩多一次</p><p>富記上個禮拜諗咗個「加$1送多一架車」Promotion，八個套餐任揀任襯，咁抵玩反應梗係好，仲可快速清貨，呢條橋都幾絕。雖然個優惠已經完咗，不過為食番BoxingDay日子，特別推多一次，買豐田AlphardRoyalLounge，加$1就送今日呢架火紅Fiat500，過埋呢個禮拜就無㗎喇。</p><p>懷舊又易養</p><p>呢部Fiat推出嘅新一代500車系，同1957年廠方推出479cc只有13匹馬力嘅500喺外形上有九成似，不過舊款於75年我未出世已經停產，要到今時今日先重出江湖。<br> 推介紅色車身除因為應一應聖誕節之外，個人亦覺得紅色Fiat500最有舊款嘅韻味，圓渾線條雙門設計配上電鍍裝飾邊，仲有車頭一個圓形廠徽都夠晒Classic。賣相經典，性能方面就唔會墨守成規，1,368cc直四引擎擺明慳油實用，100匹最大馬力、131Nm最大扭力配5前速Selespeed波箱，推起重量只有920kg嘅車仔，夠用有餘仲可以玩兩手，咁先係舊車感受新車享受，好過你買五勞七傷舊款Mini、甲蟲揸兩次整一次，係，架車係好靚好Classic，但係我唔係好識養呢。</p><p>精緻大玩具</p><p>講到最欣賞，都係Fiat個內櫳，跟車身顏色紅白色嘅中控台駕駛席，直情有古董車感覺，白色軚環Model見到已經高八度尖叫好靚！加上前後座椅都係細格仔花紋包邊設計，嗰陣復古味真係濃過濃湯寶打邊爐。抬頭一望，懷舊樣加大天窗又係令人開心，而且要讚係回程時坐後座，Dogseat得唔算過份，起碼無雙腳麻痹籮柚赤痛，相反仲坐得幾舒服㖭。</p><p>Fiat500規格</p><p>引擎：1,368cc直4DOHC<br> 馬力：100bhp/6,000rpm<br> 扭力：131Nm/4,250rpm<br> 傳動：5前速Selespeed半自動波<br> 車價：$259,000<br> 查詢：富利堡（28776700）</p></body></html>