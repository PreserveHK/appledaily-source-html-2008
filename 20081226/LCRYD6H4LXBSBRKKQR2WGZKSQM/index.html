<html><header><meta charset="utf-8"><title>手機充藍芽Webcam　KC780玩生還者</title></header><body><h1>手機充藍芽Webcam　KC780玩生還者</h1><p>雖然新出手提電腦十居其九都內建鏡頭，但聽到有手機能夠藉藍芽駁NetBook充當Webcam，當堂會「叮」一聲，幾新鮮有趣！講緊係LG有800萬像新手機KC780。除非真係好似NationalGeographic《生還者》咁，流落荒原百里無網絡的地方，部手提電腦Webcam壞埋，KC780就可以大派用場、睇定嚟Chat，但係咪樣樣條件都咁啱呢？<br><br>記者：陸俊雄<br>攝影：陳陶鈞<br>Model：Cherry@PureModels</p><p>藍芽Webcam過癮</p><p>以為KC780能以120fps高速攝錄，又能拍到DVD解像度短片再輸出到電視，視訊功能上已經夠玩，但原來還有一道怪招在多媒體功能列表內。說的就是「藍芽網絡攝影機」，只要開啓藍芽並配對電腦的藍芽裝置，玩MSN一類軟件時，就能以手機鏡頭當Webcam用。<br> 或者大家會問？唔通好似筆者，用個畫夾嚟夾實用？當然無咁膚淺啦！須知藍芽訊號有10米連線範圍，咁你咪可以放低NetBook，在無線羈絆下周圍做Live直播，你都咪話唔似做NationalGeographic主播！</p><p>強拍800萬像素</p><p>現在具500萬像素相機功能的手機，四千蚊落樓少不得，但反觀這部KC780具800萬像素，卻二千零蚊有交易，看似幾抵玩，但針無兩頭利，因為它不是3G機來的。雖則3G機乃大勢，但事實仍然不少用家還未坐上這班貴票車。講番KC780，鏡頭是德國Schneider-Kreuznach，有自動對焦功能而且ISO達1600。還不只這樣，一笑即拍、人臉對焦和超廣角都有齊，直逼DC。一笑即拍更是搞笑，試過被攝者微微露齒是沒有反應，一定要出現好明顯的嘴部大動作才能Detect到。這反而方便影相，比起i908那種嘴角微動就即拍，來得更易掌握。<br> 不過有讚也有彈，雖然相片解像度真上到800萬像，可惜當要開連拍和廣角時，解像度自動調低到640×480。而且影微距相時，好易被手機螢幕呃倒，試過離主體8至10cm影相，在手機上看沒有問題，但放到電腦上看卻OutOfFocus。</p><p>微距拍攝太近走焦</p><p>Profile</p><p>制式：GSM三頻<br> 螢幕：2.4"（240×320）<br> 相機：800萬像CMOS<br> 影卡格式：DivX、3GPP、MPEG4、H.263、H.264<br> 內置容量：135MB<br> 插卡：microSDHC（最高8GB）<br> 藍芽：V2.1（A2DP）<br> 體積：107×52×13.9mm<br> 重量：119g<br> 電池：900mAh<br> 查詢：LG（35437777）</p></body></html>