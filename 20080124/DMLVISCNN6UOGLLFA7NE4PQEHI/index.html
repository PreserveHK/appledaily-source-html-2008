<html><header><meta charset="utf-8"><title>潮錶要夠Fun</title></header><body><h1>潮錶要夠Fun</h1><p>由細到大，每聽媽咪提到錶，都總係「買隻『撈』啦！保值！」時移世易，現在識貨之人買貴錶，都唔只追求勞力士，何況愛潮流、講包裝、貪新鮮的年輕一代，瘋狂消費都不求實際。買衫最緊要興，不求襟着；買錶最緊要潮，不求保值。設計越無聊越覺得過癮，外貌越唔似錶越吸引。玩具錶大熱，不切實際得個樣的錶越出越多，睇吓呢期興玩乜？<br><br>記者：許維雅<br>攝影：伍慶泉<br>Model：Meeco&#13;</p><p>古靈精怪類</p><p>近年玩味元素甚重的玩具錶加入戰團分一杯羮，不論潮牌定錶牌，都愛出一些有殼冇內涵的搶眼錶款。07年，一系列ToyWatch及Vabene膠錶帶起玩具錶熱潮，證明玩味越濃的膠錶，越受歡迎。今期錶款繼續花碌碌，同樣各有各古靈精怪。踏入鼠年，老鼠咁好發揮作設計的主題，大家又點會放過？一睇swatch以紅金色加大頭鼠，就知係新年特別版，加埋Boxset送的紅色袋仔，方便大家放利是。MarcbyMarcJacobs就推出老鼠吊墜，將錶變成頸鏈，啱晒唔鍾意戴錶的少女們。其次，不少日本錶牌AndyWarhol同潮牌BEAMSBOY，都大玩花碌碌搶眼顏色。</p><p>難睇時間類</p><p>越玩越癲，部份手錶，想睇時間都難，作用純粹用作裝飾襯衫。好似Diesel同MichaelKors的鋼面大錶，一個迷你顯示時間，一個無啦啦有個蓋，都係得個「型」字。其次CITIZEN限量推出5000隻的i:VIRT藍牙錶，藍牙來電的震動提示，加埋顯示來電資料，睇時間絕對唔係此錶的主要功能。最後，odm玩膠鐲概念、Diesel玩科技動畫，同樣睇時間都十分困難，不過只要鍾意其外形，又有誰會在意呢？</p><p>浮誇扮富貴類</p><p>閃石浮誇的設計，近年成大熱。不論袋定鞋，都以閃石大玩BlingBlingStyle，那錶又怎會例外。MichaelKors的金銀潤新貨，錶面全閃石唔出奇，就連錶帶都唔放過，鋪滿閃石，絕對係誇張扮富貴的諷刺之作。加埋Diesel扮粗銀鏈及仿黑珍珠錶帶的新貨，都係刻意浮誇的玩味設計。呢類型浮誇之作，十分適合愛沉實打扮之人，以錶來突出品味。</p><p>90厘米高氣球慶鼠年</p><p>為慶祝鼠年來臨，swatch設計了一隻趣致紅色的大頭老鼠作為主題，更由瑞士空運近888個90厘米高紅色CuteRats氫氣球及888份幸運曲奇到港，於1月24日（今日）中午12時30分至下午5時，在銅鑼灣百德新街行人專用區免費派發，齊齊為農曆年送上一個熱鬧的前奏。（數量有限，送完即止。）</p><p>店舖查詢</p><p>a/time+style專櫃（24371295）<br> 尖沙嘴海運大廈3樓LCX<br> <br> b/IN-WATCH（23889963）<br> 旺角彌敦道信和中心地下36號舖</p><p>c/TIME2時計坊（23846073）<br> 旺角潮流特區地庫11號舖<br> <br> d/swatch專門店（25061698）<br> 銅鑼灣時代廣場地庫B203A舖</p></body></html>