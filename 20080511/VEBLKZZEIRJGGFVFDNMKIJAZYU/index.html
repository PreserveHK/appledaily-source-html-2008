<html><header><meta charset="utf-8"><title>的骰易揸好力慳油　Racy四大誘惑</title></header><body><h1>的骰易揸好力慳油　Racy四大誘惑</h1><p>女性天生易俾靚事物吸引，尤其靚仔同靚車，唔望都對唔住自己！外形的骰具跑味嘅大發Racy，四大誘惑有膚淺有實際，重外觀兼數口精嘅女士們一定Buy，就連揸緊電單車嘅Model都話想學揸四個轆！<br><br>記者：梁美甜<br>攝影：王文忠<br>模特兒：Pheobe（TheGroup）</p><p>今日位ModelPheobe好有型，揸埋架電單車嚟影相，不過一見到Daihatsu呢架SirionRacy，就圍住架車猛咁昅，讚佢外形的骰夠靚仔喎，詳細啲再問佢架車優點，細車仔慳油易操控、1.5公升配DVVT引擎夠力水、五門揭背夠經濟實用等，四大賣點引到佢心思思話想考埋私家車牌！<br> 對我嚟講其實仲有主觀情意結；從代理借來SirionRacy試足幾日，碰巧屋企多事繁忙，車仔即時大派用場，來回疾走多處兼接載，表現出乎意料之好。地台低車廂空間大就算老人家或者行動不便嘅人，上落超方便同容易，腳位以及頭頂空間足夠，開揚無壓迫感，乘坐舒服自然，超碼揸咗粒幾鐘跑勻新界九龍，無聽到後座大嚿長輩呻腳痹，相比其他跑車同房車嚟得舒服，細車嚟講有咁大空間感實在難得。</p><p>行車穩定拍住四驅</p><p>三日兩夜狂跑實試，最驚訝係Racy跑起嚟比同品牌四驅車更順滑穩定同爽快，或許因為車身低、隔音做得較好之故吧；就算飆到近百公里，又或掟急彎時，都比想像中來得利落同穩定，抵讚！美中不足係加速、Kick-down反應未算快，上斜時有點吃力，幸轉數達4,000rpm，拖落低波時動力即時輸出，不過用油自不然多咗喇！以1.5車仔而言，大約$1.4一公里，的骰身形坐到五人兼尾廂夠大，市區疾走同代步絕對稱職。</p><p>一體式包圍圓得有勁</p><p>近來收歸豐田旗下嘅Daihatsu，車款採用不少豐田零件或引擎，由質素到襟用度都較從前大躍進，外形亦媲美各大日系車種；好似年初推出嘅SirionRacy，取代1.5公升Sirion車系，全車一體式大包圍、尾翼以及圓大可愛前霧燈等，加上線條柔潤得來帶勁道，令整體跑味盎然，附近行過嘅人都注目觀看，可見收視有保證，叫人見異思遷有幾難呢！</p><p>規格<br>DaihatsuSirionRacy1.5</p><p>引擎：1,495c.c.直四DVVT<br> 馬力：103ps/6,000rpm<br> 扭力：14.0kgm/4,400rpm<br> 傳動：四前速自動波，前驅<br> 查詢：皇冠汽車（24766138）</p></body></html>