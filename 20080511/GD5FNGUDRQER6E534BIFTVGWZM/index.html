<html><header><meta charset="utf-8"><title>美職聯之旅：老翻C朗玩轉銀河</title></header><body><h1>美職聯之旅：老翻C朗玩轉銀河</h1><p>「C朗」加盟銀河！繼羅致碧咸後，洛杉磯銀河找來一位貌似基斯坦奴朗拿度的「老翻C朗」，場外大玩花式控球娛賓，技術不比正版C朗輸蝕。球場內，「萬人迷」絕技七旋斬失靈，銀河最終以1:2不敵紐約紅牛，今季第2次令主場球迷失望而回。<br>記者李勇明洛杉磯直擊</p><p>可容納27,000觀眾的家得寶球場（HomeDepotCenter），在美國時間上周六晚上座無虛設，因為碧咸領軍的洛杉磯銀河，在此處迎戰紐約紅牛。與其他聯賽不同，美職聯甚少有球迷隨隊作客，換言之場內幾乎清一色為身穿銀河戰衣的主場球迷。</p><p>樣貌髮型表情十足十</p><p>開賽前3小時，拖男帶女的銀河擁躉魚貫入場，大會特別安排多個攤位招待他們，其中一處表演花式控球的區域，小記發現一位無論樣貌及髮型都十足曼聯球星C朗的表演者，在觀眾面前表演坐着、躺着、或騰空控球技術，博得在場人士拍爛手掌。<br> 小記在休息時間與這位翻版C朗交談，原來他是一位20歲來自墨西哥與巴西混血兒，名字叫CarlosPalafox。鑑於他的樣貌、髮型、身材、甚至乎表情都有8成與C朗相似，稱呼他為「老翻C朗」絕不為過。Carlos說：「我本身是一位業餘足球員，能夠在這裏表演，全因銀河出錢聘用我。我雖然有點像C朗，但自己做出的控球技巧，大部份是在網上參考朗拿甸奴的。」<br> 回說賽事，與其他美式運動一樣，這場銀河對紅牛常規賽，賽前依舊有歌手獻唱國歌，隨後的小型煙花匯演。當主持人宣佈正選名單時，球迷聽到David（碧咸）已開始情緒高漲。小球迷揮動手上的球會頸巾，部份亦敲擊吹氣棒增強聲勢，其間更齊呼「Galaxy……Galaxy……」，主場氣氛極佳。</p><p>碧咸失準當路雲隱形</p><p>可惜，上場對皇家鹽湖城梅開二度的碧咸，今天竟然腳頭無靈，不單止傳中球落點欠準，連處理角球時，斬出的皮球在前柱已被解圍，至於射手當路雲更像隱形一樣，觸球次數少之又少。<br> 當銀河前鋒阿倫哥頓77分鐘取得入球，抵銷了紅牛前鋒丹尼保文21分鐘的近射後，主場球迷重燃希望。不過，前阿士東維拉前鋒安祖一分鐘後閃電入球，就如一盆冷水淋熄主隊氣勢和球迷熱情，銀河最終1:2落敗。</p><p>花絮：百二蚊睇碧咸攞T恤</p><p>洛杉磯銀河主場波飛，由15至275美元不等，可謂豐儉由人。值得一讚就係，賽會每場比賽都訂製大量T恤，送俾每位入場觀眾，換句話講，用唔使百二蚊港幣入場，睇碧咸之餘又可以攞件銀河T恤（圖），仲抵過喺香港睇甲組波。</p><p>花絮：喺美國睇波飲啤酒好煩</p><p>人哋話美國係最自由嘅國家，但有啲情況例外。好似外國人最興睇波飲啤酒，美國就諸多限制。買酒最基本年齡要21歲以上，而21至30歲之間，就要出示證件，檢查有冇醉酒紀錄。至於30歲以上同樣要出示ID，因為要做紀錄，每場唔可以飲多過兩杯，你話煩唔煩。</p><p>花絮：碧咸拖靚女銀河大細超</p><p>球員拖小朋友行出球場已成習慣，美職聯都唔例外。不過，當其他球員全部拖住肥妹或者肥仔出場嗰時，銀河隊長碧咸就拖住位樣子又甜、又可愛嘅靚女出場（圖），呢啲咪叫做大細超囉。</p></body></html>