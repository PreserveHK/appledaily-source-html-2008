<html><header><meta charset="utf-8"><title>他他蝦敬阿媽靚　師傅撐</title></header><body><h1>他他蝦敬阿媽靚　師傅撐</h1><p>母親節快樂！今日阿媽大晒，唔使再傷腦筋今晚食乜餸，即管蹺埋雙手睇仔女ShowTime翻轉廚房。就好似從未真正煮過一餐飯的張美妮，都話要趁住母親節親手做阿媽至愛的日本菜請佢食，咁有孝心，不如請來Yagura居酒屋日籍總廚永野孝之教你兩招啦！<br><br>記者：趙珮倩<br>攝影：楊錦文<br>示範：逸東酒店Yagura總廚永野孝之<br>地址：彌敦道380號逸東酒店地面下層（27101010）</p><p>Yagura總廚　永野孝之</p><p>入行21年，自小便跟任職廚師的父親學習傳統懷石料理及壽司製作。擅於把日式傳統美食融入國際飲食潮流的他，曾先後到世界各地五星級酒店及澳洲日本大使館擔任主廚。</p><p>美妮媽</p><p>入廚超過20年，最拿手煮薯仔燜雞翼。</p><p>24小時大廚</p><p>做娛樂圈這行食無定時，好彩美妮就有一個24小時私家大廚－張媽媽隨時候命，只要打個電話落個「柯打」，幾點返到屋企都有好餸食，「我最鍾意食媽咪煮的薯仔雞翼，味道同街外煮的好唔同。」張媽媽：「梗係啦！薯仔要煎完先燜，咁先唔會散晒！」說起來一副專家口脗，原來美妮一家多年前搞過餐廳生意，由舅父當大廚，父母就負責樓面工作，大時大節就落餐廳幫手，順便一家人慶祝。
</p><p>最想阿女回家食飯</p><p>一到母親節，做子女的總會費煞思量，不知送甚麼禮物，「以前送過對耳環畀佢，佢都唔戴，應該係唔鍾意，所以都係畀錢媽咪實際啲。」張媽媽：「係呀！你每次畀錢我，我之後打麻雀都會贏錢㖭！其實你返多啲嚟食飯我已經好開心！」大概這也是天下母親最想收到的母親節禮物。
</p><p>牛油果大蝦他他</p><p>0hr15min<br> 份量：1人<br> <br> 牛油果含豐富維他命E，是超級強的抗氧化物，能延緩衰老，令皮膚、頭髮、指甲健康亮麗，難怪美妮如此愛吃。</p><p>材料</p><p>牛油果1/2個、熟中蝦2隻、他他汁2湯匙、蟹子/黑蟹子各1茶匙、大葉1塊、車厘茄適量</p><p>做法</p><p>1.牛油果起肉切粒；中蝦切粒備用。<br> <br> 2.大葉切絲，炸至脆身備用。<br> <br> 3.將牛油果、中蝦混入他他汁拌勻，放入圓模內定形。<br> <br> 4.在面層鋪上蟹子、黑蟹子、大葉絲和車厘茄，取出圓模即成。</p><p>貼士</p><p>揀牛油果要揀顏色呈啡色，外皮質地較腍代表熟透。</p><p>溫室雜菜卷</p><p>0hr30min<br> 份量：2人<br> <br> 大葉即是紫蘇葉，有一種獨特清香，配上酸酸甜甜的梅子醬，感覺SoFresh!</p><p>材料</p><p>壽司飯80克、甘笋絲/青瓜絲各5克、硬豆腐10克、紫菜1/2張、少許、大葉4塊、梅子醬/炸薯仔絲/麵豉各少許</p><p>做法</p><p>1.將硬豆腐炸至黃金，切條備用。<br> <br> 2.將飯平均鋪上壽司蓆，放上紫菜，將青瓜絲、甘笋絲及炸豆腐條置於中間。<br> <br> 3.將麵豉塗在炸豆腐條上，慢慢捲成壽司。<br> <br> 4.將三葉鋪上壽司面層，握緊，切成6件。<br> <br> 5.在每一件壽司上唧上少許梅子醬，撒上炸薯仔絲即成。</p><p>貼士</p><p>硬豆腐水份較軟豆腐少，質感實淨，適宜炸煮。</p><p>汁煮油甘魚頭</p><p>0hr50min<br> 份量：4人<br> <br> 點樣煮白蘿蔔可以令它快些腍？大廚秘技是加入少許白飯落水同煮約20分鐘，然後再與油甘魚頭同燜，包保又腍又入味！</p><p>材料</p><p>油甘魚頭1個、白蘿蔔1/2條、酒100毫升、味醂150毫升、濃口豉油300毫升、糖2茶匙、白飯1湯匙</p><p>做法</p><p>1.先將油甘魚頭洗淨，刮去魚鱗，切件備用。<br> <br> 2.燒熱水下白蘿蔔和白飯同煮20分鐘，撈起白蘿蔔備用。<br> <br> 3.燒熱鍋，倒入酒、味醂、濃口豉油及糖拌勻，下油甘魚頭和白蘿蔔以慢火燜30分鐘即可。</p><p>貼士</p><p>怕油甘魚頭帶腥味的話可加入適量薑片同煮。</p><p>蜆肉清湯</p><p>0hr25min<br> 份量：1人<br> <br> 試過買死蜆回家，煮極都唔開，激死！大廚教路揀大蜆時可將兩隻大蜆輕碰，聲音清脆為之靚蜆，相反聲音較沉實的則有機會是死蜆。</p><p>材料</p><p>日本新鮮大蜆2隻、木魚水250毫升、味醂1/2茶匙、清酒1茶匙、淡口豉油1/2茶匙、鹽少許、葱絲/昆布絲各少許</p><p>做法</p><p>1.大蜆洗淨，放入鍋內，注入木魚水煮5分鐘至大蜆開口。<br> <br> 2.取出大蜆放湯碗內。<br> <br> 3.以隔篩隔淨木魚水，加入味醂、清酒及淡口豉油煮勻，下鹽調味，注入湯碗。<br> <br> 4最後撒上葱絲和昆布絲即成。</p><p>貼士</p><p>如沒有木魚水，可以清水代替。</p><p>麵豉網燒羊扒</p><p>0hr30min<br> 份量：2人<br> <br> 屋企沒有網燒爐的話，可以用普通焗爐做這個羊扒，由於麵豉醬味道頗濃，故羊扒毋須醃味。</p><p>材料</p><p>新西蘭羊扒3件、麵豉醬3茶匙、西蘭花/番茄各適量、牛油1湯匙</p><p>做法</p><p>1.預熱焗爐至200℃，放入羊扒燒香面層。<br> <br> 2.取出羊扒，塗上麵豉醬，放回焗爐燒10分鐘。<br> <br> 3.西蘭花灼熟備用。<br> <br> 4.燒熱鑊，煮溶牛油，下西蘭花、番茄炒勻伴碟。</p><p>貼士</p><p>羊扒不宜燒超過7成熟，否則會令肉汁流失，影響口感。</p><p>南瓜煎軟餅</p><p>0hr30min<br> 份量：10人<br> <br> 張媽媽很喜歡吃南瓜，平時多以南瓜煮餸煲湯，這個甜品吃法還是第一次品嚐，外脆內軟，啱晒她口味。</p><p>材料</p><p>日本南瓜150克、牛油60克、麵粉290克、發粉2湯匙、糖70克、蛋1隻、糖霜適量、士多啤梨1粒</p><p>做法</p><p>1.先將南瓜蒸熟，壓成茸。<br> <br> 2.牛油、麵粉、發粉、糖用手攪拌，加入（1）及蛋搓成南瓜粉糰。<br> <br> 3.將南瓜粉糰搓成約5毫米薄粉皮，用倒模裁成圓形餅狀。<br> <br> 4.燒熱油至180℃，下南瓜粉皮炸1分鐘，取出瀝油。<br> <br> 5.撒上糖霜，以士多啤梨裝飾即成。</p><p>貼士</p><p>日本南瓜甜度高，而且易於蒸腍，十分適宜做這款甜品。</p></body></html>