<html><header><meta charset="utf-8"><title>悠閒發威</title></header><body><h1>悠閒發威</h1><p>3月中曾到美國LA試駕新款Mercedes-BenzSL開篷跑車。記得當日喺個超靚沙灘旁試車，即時覺得好優皮。今次同佢喺香港重遇，心諗一定要重溫嗰種揸住開篷車去沙灘Hea嘅感覺，仲要感受兩噸車重，卻只用5.4秒便可加速至100km/h嘅威力！<br><br>記者：鄭達基<br>攝影：陳陶鈞<br>模特兒：Carey</p><p>動感V形車頭</p><p>新款SL500在線條上，雖然保持舊款嘅形態，但重點着墨喺車頭部份，同舊有型號相比，線條由低斜平直變成V形，而電鍍鬼面罩上加入咗超大星形廠徽，保留貴氣，又加添年輕活力。至於旁邊一組由花生形變成L形嘅Bi-Xenon頭燈，亦為賣相增添活力感，徹底地同車身線條相襯。車廂整體鋪排同舊有型號相若，稍欠新鮮感，幸而一套HarmanKardon音響可用SD卡作儲存媒介，比齋用CD更方便。</p><p>驚人加速力</p><p>今次呢部SL500，同喺美國試揸嘅SL350唔同，引擎容積達5.5公升，馬力輸出數值相差達72匹，可想而知佢幾跑得！SL500當然沒叫我失望，憑388匹超大馬力，同埋能夠喺引擎處於2,800-4,800rpm時全數釋出嘅530Nm扭力峯值，起跑加速爽快過人。拍攝時我在赤柱一帶跑了數圈，新車動力輸出強橫，予人十足信心之感。嗰套7G-Tronic半自動波箱，當使用全自動模式D檔行車時，轉檔表現順滑，後來改以軚盤後轉檔撥片將之變成手動+/-操作，反應嚟得更快，仲畀到我有揸手波車嘅快感，當然敏捷嘅轉向反應，亦令車子可以喺迂迴山路上輕鬆疾走！</p><p>規格</p><p>引擎：5,461c.c.V8DOHC<br> 馬力：388hp/6,000rpm<br> 扭力：530Nm/2,800-4,800rpm<br> 傳動：7G-Tronic半自動波，後輪驅動<br> 尺碼：4,562×1,820×1,317mm<br> 軸距：2,560mm<br> 車重：1,910kg<br> 0-100km/h：5.4秒<br> 極速：250km/h<br> 車輛提供：仁孚行（28957339）</p></body></html>