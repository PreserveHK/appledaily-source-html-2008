<html><header><meta charset="utf-8"><title>TakeABreak：<br>Vinexpo蘇玳酒　雪凍配填鴨</title></header><body><h1>TakeABreak：<br>Vinexpo蘇玳酒　雪凍配填鴨</h1><p>香港減葡萄酒稅後，首次舉行大型Vinexpo，會場大到似迷宮，共六百幾間酒商參展，連續三日所開的紅酒、白酒，可填滿幾個標準游泳池。多逾六百幾款酒，總不能每款都試，好彩有最佳侍酒師AndreasLarsson帶路，試勻蘇玳酒王、超級年份波爾多等。<br><br>記者︰黃家欣<br>攝影︰陳盛臣</p><p>法國Sauternes×北京填鴨</p><p>來自瑞典的Andreas原本係廚師，後來對飲酒越來越着迷，繼而轉職做侍酒師，在瑞典獲獎無數，去年更贏得全球最佳侍酒師（BestSommelieroftheWorld）名銜。擁有廚師背景，所以佢對菜式同酒的配搭特別有研究︰「如果食物同酒配搭得好，簡直就係最大享受。」他找來一支極品蘇玳酒（Sauternes），雪凍來飲與desertwine相當類近。蘇玳酒是產自法國波爾多內的Sauternais，因為霧氣濃所以提子皮上都養了一層「貴腐菌」，將提子的水份蒸發，糖份和香氣都特別濃縮，聞上去有花香，入口甜味很搶，易入口又順滑。Andreas︰「蘇玳酒是葡萄酒的精華，味道輕盈，果味和花香又濃郁，配北京填鴨就最好﹗」如此中法crossover實在很令人懷疑，Andreas︰「北京填鴨有烤香鴨皮，蘸點甜醬，包片pancake，配蘇玳酒兩者都甜甜哋，味道好匹配﹗」飲蘇玳酒有咩好年份，Andreas︰「88除咗好意頭，仲係最好的年份。」果然入口即被那種圓渾的甜味吸引，對此味道念念不忘。雖然Andreas話唔好太刻意分新世界同舊世界酒，亦無必要經常拿來比較，因為無論新或舊世界都可以出到好酒。不過佢介紹當中就全部都係舊世界靚酒，他亦坦承自己居於歐洲，始終口味都偏向歐洲酒。</p><p>Chapoutier是法國RhoneValley著名葡萄酒莊，這瓶05年的LePavillon更堪稱酒王，每支要120-103歐羅（$1,440起），有波爾多酒典型特徵，厚身、味道複雜，帶辣味（Spicy），醇而不烈，Andreas話最啱配蘑菇食。</p><p>97、01、03都係蘇玳酒的好年份，不過我哋試ChateauSudiraut出產的就以1988年為極品，甜酸味道平衡上佳。</p><p>率先嚐超級波爾多</p><p>人人都知道法國最出名的釀紅酒的地方係波爾多，在場內遇上TheFineWineSchool的導師William，他曾連奪3屆香港最佳品酒師，有十多年品酒經驗。他叮囑我一定要去波爾多酒莊的試酒會︰「因為05年係個超級年份，而呢批酒即將係今年8月推出，今次Vinexpo就可以率先試到﹗」不過著名酒莊的出品，未推出價錢已經被炒起一倍，而且好酒仲要等五年左右先成熟，心急想試超級年份靚酒點算好？「可以揀較小型酒莊釀製的葡萄酒，價錢約$300一支，不用Aged太耐已相當好飲。」在會場試過幾隻2005年的波爾多紅酒，入口均很澀，比較硬身，不似典型波爾多酒，「05年入樽的葡萄酒，還雖要點時間醞釀，目前味道比較harsh，而且試酒會內breathing時間亦不足，飲起來都會有偏差。」</p><p>D'Angludet是波爾多區有名聲的酒莊，但其出品屬中低價，約$300至$500一支，具有波爾多紅酒的質素，FullBody、Spicy，而且醞釀期較短。</p><p>Andreas推介這支NewStyle的波爾多區紅酒ChateauHautCondissas，他說酒莊的歷史不算長，不過釀酒的人都超有Heart，而且夠Crazy，所以做出來的酒非常有趣，同樣不需太長的Aging時間，味道醇厚、層次豐富、新鮮，聞到礦物、煙草的氣味。
</p><p>罕見西班牙精緻紅酒</p><p>單單一個歐洲葡萄酒品種就已經有成千上萬種，平日香港見到、飲到的只是冰山一角，自從減紅酒稅之後，除咗酒平了，就連品種都見多了，因為成本調低，買手們都放膽入貨，法國南部、西班牙、南非的小酒莊都得以登陸這個未來「紅酒港」。William︰「其實好多小酒莊的出品都相當精緻，只係以前香港極少會入呢批酒。以前西班牙酒多數都係入最出名的「馬頭老鼠」或者砵酒，𠵱家才夠膽入新酒。西班牙日照充足，日溫差大，所以提子的皮夠厚，出產的葡萄酒質素拍得住波爾多，而且小酒莊通常重質多於量，用人手採葡萄，每個工序都很細緻，「好似來自西班牙Rioja的RodaI，味道相當硬淨、夠豐富，有點Smoky，味道不比波爾多差，但價錢平幾倍，相當抵飲。」
</p><p>曾於半島及洲際酒店任侍酒師，現於TheFineWineSchool任教的William對香港人飲酒的品味最了解。</p><p>RodaI採用100%西班牙的優質葡萄品種Tempranillo，適心釀製出來的紅酒可媲美波爾多。</p><p>法國除了焦點波爾多之外，法國南部小酒莊的出品亦相當有質素，像來自法南Jura的ArboisChardonnay，果味馥郁、powerful、有花香，配Comte芝士簡直係perfect﹗</p></body></html>