<html><header><meta charset="utf-8"><title>B&amp;O×Samsung　高音清　低音勁</title></header><body><h1>B&amp;O×Samsung　高音清　低音勁</h1><p>聽慣頂級音響，發燒友時常將蔡琴視為幻想對象，當你坐喺皇帝位時，佢就企響你面前大開金口，SoFantastic！但年輕一代，確實好難坐定定、輕輕鬆鬆地欣賞音樂。今次，Samsung再搭上Bang&amp;Olufsen推出新作Serenata，特點以大自然音律為創作，並融入海洋圓形石春設計，指尖一動，即滑出獨門ICEpower揚聲器，音色甜到漏。<br><br>記者：陳國輝　<br>攝影：梁細權</p><p>保住靚聲招牌
</p><p>Serenata份量一啲都唔簡單，銀色部份全為金屬物料，是以重量達136.4g，加上內置巨型喇叭，與標榜的骰輕巧嘅Walkman手機而言，完全係兩回事！不過，其賣點不在於體積磅數，而係整體感覺，模仿石春設計，但唔似全鏡面嘅MOTOPEBL般女性化。最盞鬼係Serenata背面收藏咗一隻座枱式喇叭腳，一嚟個款更Pro，二嚟有用家成日批評手機喇叭唔係向天就向地，音色又坼又散，加咗呢隻腳，音效自然實淨好多！<br> 講到音色，不得不提B&amp;O獨門技術ICEpower，查實Samsung好多款音樂手機一直都用緊佢。但嚟到Serenata呢一代，機內增設三級人工低音效果，意思係利用數碼技術，將大型音響器材所呈現嘅低音效果，喺手機上再模擬出來。當然，由於喇叭功率有限，其質素必惹人懷疑，但現場試播一些自然音效，例如玻璃敲擊聲、海浪聲等，表現甚至比低音效果更勝一籌！&#13;</p><p>內置4GB不插卡
</p><p>既然玩音樂，記憶容量當然係重要一環，Serenata唔支援任何一種記憶卡，但內置4GB，齋用嚟聽歌或儲存大量圖片一定夠用。另外，亦有好多人擔心，如果內置龐大容量嘅話，會唔會拖慢撈機速度？以記者現場試玩嗰部為例，歌曲佔咗約1GB容量，但當我一邊聽歌，同時又操作其他功能嗰陣，反應最慢者僅半秒左右，絕對及格有餘。更值得留意係，Serenata不論係手機抑或音樂介面，均採用純文字顯示，感覺雖然幾Grand，但睇慣圖象介面嘅玩家，會唔會咁容易接受到？咁就不得而知喇！<br> <br> 查詢：Samsung（36984698）</p><p>Profile</p><p>制式：WCDMA/GSM三頻<br> 體積：109.5×63×19.7mm<br> 重量：136.4g<br> 通話時間：180分鐘<br> 備用時間：220小時<br> 播歌時間：300分鐘<br> 主要功能：內置4GB容量、ICEpower播放技術、藍芽V1.2、HSDPA(1.8Mbps)傳輸、SRSTruBass模擬低音、2.26吋256k色TouchScreen</p></body></html>