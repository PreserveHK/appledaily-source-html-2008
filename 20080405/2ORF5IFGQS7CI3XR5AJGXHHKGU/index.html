<html><header><meta charset="utf-8"><title>歡樂天地：碧咸踼出美金 - 法比奧</title></header><body><h1>歡樂天地：碧咸踼出美金 - 法比奧</h1><p>超級星期天點可以冇我求驗客？同平時唔同，逢禮拜日我會少啲批判，同大家分享多啲得意新聞，等大家睇得過癮。<br>「踢出彩虹」呢句說話已經out啦！??家鼓勵後生仔踢波要講「踢出美金」，好似美職聯洛杉磯銀河隊球星碧咸咁，今季收入就高達650萬美元（約5,063萬港元），真係傳腳波都隨時有美金飛出嚟咁滯！</p><p>根據美職聯球員工會公佈，碧咸08年球季周薪增加12%至129,395美元，但喺07年佢都係「冧巴溫」，波糧就係650萬美元（550萬為基本人工），係第2位賺266萬嘅芝加哥火燄前鋒白蘭高嘅兩倍幾（見附表），隊友美國頭號球星當路雲年收入都係得90萬美元，唔知美國佬會唔會眼紅，故意踢傷碧咸呢？<br> 我求大俠就覺得唔會啦！因為今年333名球員嘅年薪收入中位數係61,273美金，比去年增加16%，多得碧咸帶挈啫！其中46名球員收入達到聯盟33,000嘅最低收入。至於青年軍方面，30人賺17,700美金，43人賺12,900美金。</p><p>用心踢波冇人能及</p><p>講到用心踢波，冇人及得上碧咸。呢位32歲老將早前攞咗100頂國家隊喼帽之後，喺上周四2:0勝聖荷西地震場美職聯，射入美職聯首個入球加有一個助攻。法國雜誌《法國足球》都以「碧咸仲在生」報道，雖然嗒落有諷刺意味，不過亦證明外界對碧咸嘅關注。佢賽後亦講：「上季我比賽狀態得5成」，睇嚟「萬人迷」好戲將陸續上演。<br> 所以，我求大俠幾時都話，人哋賺到豬籠入水梗有理由嘅！你睇碧咸每次比賽，老婆、囝囝、外母都在場打氣，呢啲咪叫家和萬事興囉！好多球星一出名就囂爆，一有錢就爛玩，點及碧咸默默耕耘。</p><p>今季美職聯球星收入前6排名</p><p>碧咸（洛杉磯銀河）：650萬<br> 白蘭高（芝加哥火燄）：266萬<br> 馬些路加拿度（華盛頓聯隊）：187萬<br> 安祖（紐約紅牛）：159萬<br> 雷拿（紐約紅牛）：127萬<br> 當路雲（洛杉磯銀河）：90萬<br> 註：1美元兌7.79港元</p><p>話你知：收入壓倒拜恩奧尼爾</p><p>碧咸去年登陸美職聯後，雖不至於馬上在美國掀起足球旋風，但好歹為足球運動吐氣揚眉。因為《福布斯》公佈07年運動員收入榜，碧咸就躋身第6，壓倒NBA球星拜恩和奧尼爾。<br> 去年碧咸總收入達3,300萬美金（約2.6億港元），僅次於已退休的F1世界冠軍舒密加，以及現役F1車手拉高倫、高爾夫球手活士（首位）等體育明星。然而，美國4大運動（美式足球、棒球、冰曲、籃球）的選手都排在碧咸之後。<br> NBA球星拜恩以3,290萬美金排第7、奧尼爾以3,190萬美金排第8、「籃球之神」米高佐敦得第9（3,100萬美金）。相信碧咸的存在將進一步改善美職聯的財力和人氣，使更多美國人參與足球運動。文：法比奧</p></body></html>