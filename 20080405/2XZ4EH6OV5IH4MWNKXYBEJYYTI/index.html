<html><header><meta charset="utf-8"><title>馮仁昭四圍超：<br>Fans情長拜祭偶像　家駒、Danny無憾埋花海 - 馮仁昭</title></header><body><h1>馮仁昭四圍超：<br>Fans情長拜祭偶像　家駒、Danny無憾埋花海 - 馮仁昭</h1><p>每逢清明節，孝子賢孫都帶埋祭品拜祭先人，安葬咗鄧永祥（祥哥）、陳百強（Danny）、黃家駒同葉世榮女友許韻珊墓地嘅將軍澳華人永遠墳場，噚日都擠滿拜祭人潮，雖然未見佢哋嘅家人致祭，但Danny墳前就放咗十幾束鮮花，又有fans帶埋鮮花同信去拜家駒，墓碑後仲放有一幅家駒肖像嘅素描畫，至於世榮女友嘅墓碑前就放有鮮花同薯片，祥哥嘅墓前則未見有人放上鮮花。<br> 至於逝世十年嘅何冠昌經已「起骨」，嘉禾電影公司宣傳部主管杜惠東話三年前墓地到期，何冠昌家人已將其骨灰移至志蓮靜苑供奉，喺靈位立碑嗰日，何冠昌契仔成龍、林鳳嬌同房祖名都喺度。另外，安放梅艷芳同黃家駒靈位嘅省善真堂，就未見有家人拜祭，只係有fans將相片、公仔同水果擺放喺偶像靈位前。</p><p>小豬聽亡父教訓</p><p>喺台灣，郭台銘噚日就同母親嫲孫三代拜祭亡妻林淑如同細佬郭台成，雖然早前被影到同新歡曾馨瑩同遊澳門，但郭台銘對亡妻仍然非常體貼細心，當佢見到亡妻墓旁雕像上有蜘蛛網時，即用毛巾抹走，仲親自燒衣。拜祭完畢後，問郭台銘有冇同亡妻備案？佢就話喺呢個莊重場合唔方便講，不過郭媽媽就大讚曾馨瑩，仲話好喜歡佢。<br> 而羅志祥（小豬）日前都抽空同母親拜祭離世兩年多嘅父親，記得父親臨終前叮囑佢要闖一番事業，如今事業有成，小豬特別帶埋大袋美金、台幣冥紙同亡父分享成果，當小豬走近亡父骨灰龕喃喃細語後，突然喊起嚟，原來佢聽到父親同佢講：「要孝順母親，我以你為榮。」</p></body></html>