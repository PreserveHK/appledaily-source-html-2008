<html><header><meta charset="utf-8"><title>中環在線：<br>搶中國頭啖湯冇着數　星交所公開認低威 - 李華華</title></header><body><h1>中環在線：<br>搶中國頭啖湯冇着數　星交所公開認低威 - 李華華</h1><p>內地滬、深交易所成日都話會推出指數期貨，但講咗幾年都係只聞樓梯響，到家吓依然影都冇。新加坡交易所就有理冇理，兩年前搶先內地推出「新華富時A50指數期貨」。不過星交所搶飲頭啖湯，未必一定有着數，星交所市場部副總裁周星前日喺內地出席一個期貨論壇時，首次認低威，話搶先推出A50指數期貨係「錯誤嘅決定」。</p><p>離岸期貨交投疏</p><p>周星話，當初星交所如意算盤，係諗住新華富時A50指數期貨推出後，內地會隨即推出滬深300股指期貨，但等咗兩年幾，依然冇聲氣落實推出；加上爆出上海證券交易所控告新華富時指數公司嘅違約官司，造成負面影響，拖累A50指數期貨嘅流通性同成交量萎縮。<br> 講真，星洲隻A50指數期貨係離岸期貨，內地資金要投資點都唔係咁方便，所以周星都話，如果等中國本地指數期貨先推出，A50指數期貨會有更好發展喎。<br> 話說星交所06年9月5號推出新華富時A50指數期貨交易，即時喺內地掀起一輪A股指數期貨「保衞戰」。</p><p>內地掀侵權官司</p><p>當年上交所控告新華富時指數公司違反合約，指新華富時05年同佢哋簽訂合約，未得佢哋許可，唔可以私自用佢哋嘅資料同其他人合作推出衍生產品，結果新華富時被上海法院判罰2萬銀美金。<br> 其實星交所不嬲都快人一步推出離岸指數期貨，唔單止搶飲中國頭啖湯，仲快過日本同台灣，推出當地指數期貨。至於香港嘞喎，港交所（388）又點敢快過阿爺，推出A股指數期貨咁大逆不道呢？<br> <br> 李華華<br> mailto:LiWaWa@AppleDaily.com</p></body></html>