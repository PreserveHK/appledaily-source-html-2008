<html><header><meta charset="utf-8"><title>中環在線：雷曼清盤官扭加花紅 - 李華華</title></header><body><h1>中環在線：雷曼清盤官扭加花紅 - 李華華</h1><p>雷曼兄弟破產，眨吓眼已經兩個幾月，但事件餘波仍然無日無之，公司除咗要不斷拍賣資產還債之外，負責雷曼重整業務嘅Alvarez&amp;Marsal（A&amp;M），公司創辦人之一BryanMarsal禮拜一入稟紐約法庭，要求當局批准增設花紅，喺工作時薪之上，額外加多25%作為獎勵費，條件係A&amp;M要為雷曼冇抵押債權人至少追番150億美金。</p><p>日薪高達5.3萬</p><p>據知，Marsal早前收開嘅價錢已經唔係平，除咗預先收取費用250萬美金（約1950萬港銀）外，佢同A&amp;M班高層每粒鐘仲可以𢭃850蚊美金，即係時薪6630蚊港銀。<br> 以一日做8粒鐘計，Marsal每日人工咪成5.3萬港銀；一個月做20日，月薪就有106萬銀，認真和味，難怪專家預料，雷曼今次清盤費用會高達14億美金（約109.2億港銀），勢必打破01年由美國能源公司Enron破產所創下嘅紀錄。</p></body></html>