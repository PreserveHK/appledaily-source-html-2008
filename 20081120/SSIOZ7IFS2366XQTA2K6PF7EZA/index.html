<html><header><meta charset="utf-8"><title>中環在線：李寧派息幫補韓國股神 - 李華華</title></header><body><h1>中環在線：李寧派息幫補韓國股神 - 李華華</h1><p>金融海嘯加上蒙牛（2319）毒奶事件，有韓國股神稱號嘅朴炫柱被迫「賣牛」換馬。本月4日，透過旗下基金MiraeAsset用咗大約1320萬銀，掃入117萬股李寧（2331），持股量去到5.04%，希望博翻身，估唔到佢咁快有回報！禮拜一李寧公佈考慮派特別股息，若下個禮拜四董事會順利通過派息，大股東之一嘅韓國股神就可以即時受惠。</p><p>「賣牛」換馬執到</p><p>李寧會派幾多息，市場都仲係估估吓，有證券行計過數，話就算將手頭現金派到盡，最多都只係每股1.57蚊；以韓國股神揸住5240.8萬股計，都係分到8228萬銀。<br> 聽落好似唔錯，但根據港交所（388）資料，韓國股神9月減持蒙牛之後，仲有7086.4萬股喺手，佔4.54%；之後佢有冇再減持就好難講，但就算沽，都係9蚊樓下嘅事，多極有個譜。呢輪海嘯咁傷，李寧派多多息都補唔番啦。</p></body></html>