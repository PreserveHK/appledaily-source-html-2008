<html><header><meta charset="utf-8"><title>專家對話：沽壓紓緩恒指12500有支持</title></header><body><h1>專家對話：沽壓紓緩恒指12500有支持</h1><p>昨日港股利好消息不足，若要反彈料仍要加添動力，但至於會否繼續被推低，嘉賓指恒指經過10月基金洗倉潮後，再大跌空間未必太大，料在12500點會有支持。<br> <br> 孫：主持　孫柏文<br> 碩：亨達集團研究部董事黃敏碩<br> <br> 康：灝天金融研究部主管兼零售證券部總裁黃偉康<br> 孫：恒指幾時會突破下降局面，還是會再下試10月27日低位（10676點）？<br> 康：我覺得唔會再試當日低位，因為睇番今日（周三）成交額好細，港股嘅沽壓已經唔係太大。雖然外圍有不明朗消息，加上就算內地升市，港股亦未能跟隨，不過我覺得經過10月份幾次大型基金沽貨套現後，我覺得唔再需要咁擔心有同樣情況發生，滙市亦已經穩定落嚟，所以我覺得恒指喺12500點有支持。<br> 碩：其實市場最唔鍾意一啲突如其來嘅不明朗消息，不過𠵱家都無見到有呢啲情況出現，只要11月尾消化晒壞消息之後，12月市況應該會比較容易啲捕捉，再加上美國白宮新班子會有啲眉目，當市場明朗番後，投資者都會積極部署入市。</p><p>陳小姐：想問問隻滙控（005），我手頭上冇貨嘅，但幾時先至入得呢？</p><p>滙控已可分注買</p><p>碩：其實滙控走勢未必會差得咁緊要，睇番滙控個息率有8厘幾，就算斬一半都仲有4厘幾，加上我覺得未必會減咁多。我建議你不如分注入，因為比較起其他國際銀行，佢嘅估值、未來發展同風險管理都係比較好。<br> <br> 康：如果你係投資港股，冇理由唔買滙控。加上佢喺舊年年中起，已開始收緊英國同歐洲嘅按揭業務，所以佢喺歐洲方面嘅按揭貸款質素唔差。再加上好多人話做滙控股東好過做佢員工，因為驚俾佢裁員，但佢就好照顧啲股東。𠵱家落到80蚊樓下，已經可以開始分注買。</p><p>click入 http://finance.appledaily.com <br> 以webcam參與節目及收看<br> <br> 歡迎phonein28698262暢談心得<br> 亦可email至mailto:finance@appledaily.com搶先貼股</p></body></html>