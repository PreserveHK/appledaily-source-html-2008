<html><header><meta charset="utf-8"><title>味之天使擺款寸王晶<br>孟瑤晒胸任錫識撈</title></header><body><h1>味之天使擺款寸王晶<br>孟瑤晒胸任錫識撈</h1><p>孟瑤、動漫Maggie及何卓盈等女星，前晚以比堅尼上衣出現，在沙頭角拍攝王晶新戲，其中導演要求「蘋果」何卓盈被男角錫頸影相，但她卻擺款拒絕，即使王晶出聲一樣冇面畀，最後孟瑤二話不說頂上，難怪她深得王晶痛錫。</p><p>由王晶監製的新戲《有隻僵屍暗戀你》前晚在沙頭角舊軍營拍攝，一班在戲中飾演模特兒的女角包括孟瑤、貝安琪、動漫Maggie（李曼筠）及張震女友吳家欣（Tanya）等皆穿上比堅尼top上陣，當中以孟瑤和動漫Maggie身材最惹火。<br> 曾在《味分高下》扮演「蘋果」味之天使的何卓盈（Angel），前晚也有參演，劇情講述她和男角張嘉倫在墓地偷情，導演要求男角吻Angel的頸，但Angel卻拒絕說：「唔得！」還一手推開男角。之後記者要求Angel和男角作狀錫頸，她也不肯，王晶見狀出面叫她被男角錫面，但她照樣冇面畀，還寸導演說：「晶哥乜你咁open！」王晶一臉不悅地行開，最後叫孟瑤頂上，孟瑤二話不說埋位，難怪王晶如此重用她。</p><p>「人哋有底線」</p><p>問到王晶是否覺得Angel沒有禮貌？他說：「人哋有底線，可能事前冇講清楚，冇所謂，我唔會換人。」但會否覺得新人不識趣？王晶說：「係呀，對自己冇好處，對自己蝕底。」他又大讚其他女演員乖巧。<br> 問孟瑤覺得其他女演員身材如何，她自踩說：「個個都好好，均勻，唔覺胸大好啲。」動漫Maggie表示未有見到其他女演員加墊，但各人皆有貼乳貼防走光，Tanya則讚孟瑤身材最好，至於男友會否介意她性感演出？她說：「唔係好性感。」她又表示必會看男友有份主演的《赤壁》。</p><p>安仔小谷快咀</p><p>另外，郭晉安當晚和谷祖琳有場接吻戲，拍了兩次便完成，安仔笑說：「好耐冇咁多女仔埋身。」他表示老婆歐倩怡沒有過問，雖然無暇陪愛妻，幸好她有子萬事足，情緒沒有問題。此外，夏雨昨日在九龍灣任《志雲飯局》嘉賓，陳志雲知道夏雨做過杜琪峯副導、舞蹈員、編劇等工作，還爆夏雨有個花名「青筋現」，夏雨說：「後生時如果覺得有嘢威脅到自己，就會好緊張青筋現晒。」<br> 採訪：駱華齡<br> 攝影：陳慧安<br> </p></body></html>