<html><header><meta charset="utf-8"><title>轆Book：愛上囗天幕</title></header><body><h1>轆Book：愛上囗天幕</h1><p>標致不嬲以細車出名，轉款唔密，車迷往往等到頸都長，難得車廠又每次都有驚喜喎。7月中引入嘅308Feline棍波版，車仔細細性能強，最正係個巨型天幕式天窗，抬頭即見藍天白雲，搞到我都好有衝動學模特兒Ceci玩趴天窗，影番輯靚相……諗吓啫，諗吓唔使打呀？<br><br>記者：梁美甜<br>攝影：王文忠<br>模特兒：Ceci（StageModels）</p><p>抬頭見藍天</p><p>唔知幾時開始，為增加車廂空間感兼堆砌所謂嘅豪華感，乜車都學人加天窗，車頂冚越大面積，天窗就越整越大。不過講真，有天窗又真係盞鬼啲嘅，日頭曬太陽夜晚曬月光，悶悶哋又可以吹吹風，揸嗰個開心坐嗰個舒服，確實增加唔少揸車樂趣。<br> 數大天幕，Peugeot認第一，應該無人敢認第二，加上旗下車仔全都的的骰骰，頭頂個天窗就相對地顯得更大更闊，好似全新308Feline，天窗面積達1.26平方米，大到比堅尼靚女趴上車頂擺S形Pose影寫真都仲得，學攝影哥哥話齋：「靚女，仲要比堅尼，仲要藍天白雲，仲要大天幕，加加埋埋如斯畫面，影都影得開心啲啦。」</p><p>減少廢氣排放</p><p>男人昅女總有無數藉口，我就覺得，附有電動太陽擋嘅全景天幕實用性強。陽光太猛？㩒掣閂咗佢囉，影相當日有成33℃，我企出面曬到隻Dog咁，Ceci喺車頂擺Pose都擺到汗流浹背，惟獨攝影哥哥全程嘆住做，攤屍咁攤喺車廂，隊高鏡頭向上影都不知幾爽。影完，竄番入車廂，閂番個太陽擋，坐喺車廂內，又唔覺得太陽好猛喎，反而覺得天幕空間好大、藍天好近、心情好好。<br> 全新308Feline喺歐洲稱為308GT，天窗我Buy，副偈同樣有驚喜。渦輪增壓副偈往往會出現Turbolag現象，但同寶馬共同研發新技術後，全新引擎既減低廢氣回壓嘅同時，最正係可以減低引擎耗油量兼保持穩定動力，仲大大減少廢氣排放㖭，呢啲咪叫為環保出力囉！新車搭配全新MCM六前速棍波波箱，轉波快而順，追求靈活操控感者相信一試迷上；1.6公升THP引擎，踩油門，起步加速唔使去到2,000轉都上到成百米，1.6公升引擎馬力輸出高達175匹，又係辣啫，一句到尾，酷愛速度感的話，一定愛上呢隻法國雄獅。</p><p>Peugeot308Feline規格
</p><p>引擎：1,598cc，THP渦輪增壓<br> 馬力：175hp/6,000rpm<br> 扭力：240Nm/1,600-4,500rpm<br> 傳動：六前速棍波<br> 車價：$279,900<br> 查詢：法國汽車（31181828）</p></body></html>