<html><header><meta charset="utf-8"><title>出價5億美金入股被拒<br>中環在線：誰是股神中國新歡？ - 李華華</title></header><body><h1>出價5億美金入股被拒<br>中環在線：誰是股神中國新歡？ - 李華華</h1><p>股神畢菲特入股被拒，相信唔少投資者都會打過突，你知獲得股神垂青入股嘅公司，就好似俾金手指篤中，會吸引投資者爭相入股，刺激公司股價，試問邊間公司會拒絕股神入股。</p><p>市傳中信銀行獲垂青</p><p>上個禮拜五，畢菲特接受美國CNBC電視台訪問，佢透露：「早前出價5億美元購買一隻中國股票，但遭到拒絕。」邊家公司咁寸，難得有股神垂青竟然扮大牌？<br> 股神唔肯講睇中邊隻股票或者行業，只係好肯定話：「這是一宗非常好的交易，在環境合適的時候，你會看到我們會在那裏大量投資。」不過佢亦有提到，家陣中國限制外資入股大陸公司，要投資都唔係咁容易。<br> 究竟股神睇中邊隻中國股票，唔少投資者都好有興趣知，噚日市場就傳出可能係中信銀行（998），刺激股價一度急升近5%，但後尾股價回軟，升幅收窄至約3%。華華好懷疑股神會唔會睇中中信銀行，相比起其他內地銀行好似招行（3968）、交行（3328）、建行（939）或工行（1398），中信銀行無論管理、實力同前景都差一截，同股神嘅價值投資法唔多啱。</p><p>外資情有獨鍾銀行股</p><p>點解傳嘅都係銀行股呢？據內地中財網報道，股神有可能留意銀行股，因為好多外資對內地銀行都情有獨鍾，唔少國內銀行都有外資入股，連size較細嘅華夏銀行都俾德銀睇上，成為第二大股東，持有13.7%股權。淨睇獅子行都揸住逾44%交行，就知外資幾鍾意大陸銀行股啦！<br> 睇番股神上次買入中國股票係03年，當時佢以5億美金入股中石油（857），舊年中趁高位沽售獲利達35億美金。<br> <br> 電郵：mailto:LiWaWa@AppleDaily.com</p></body></html>