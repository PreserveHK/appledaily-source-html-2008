<html><header><meta charset="utf-8"><title>聖誕buffet慳錢攻略　消夜當正餐</title></header><body><h1>聖誕buffet慳錢攻略　消夜當正餐</h1><p>經濟不景，咪以為今年聖誕自助餐嘅價錢一樣會直插，事實卻相反，因食物原材料價格不斷攀升，成本上漲令不少價錢不跌反升，聖誕自助晚餐普遍都差不多五百蚊起錶，兩個人埋單閒閒哋過千！嫌貴，不如嘆個消夜自助餐，價錢比晚飯時間平一截，百零有交易，睇完燈飾再去填肚時間啱啱好。<br><br>記者：王震遠<br>攝影：楊錦文、梁細權<br>模特兒：Michael&amp;Sa@StageModels</p><p>$208食貴價海鮮</p><p>必食：長腳蟹、生蠔、魚生<br> 餐廳位於廣東道，鄰近海傍，相距睇海景同燈飾路程不需5分鐘，行完星光大道影完相，到CafeMarco開餐就時間啱啱好。食物方面推介一定係加拿大長腳蟹，大大隻在消夜時段很難找到的貴價食物，回本必食。還有美國入口生蠔，採訪當日巧遇麥玲玲師傅，即搵呢位名嘴試食，連識飲識食嘅麥師傅都讚不絕口，食物水準認真超值。</p><p>長腳蟹</p><p>急凍來自加拿大的長腳蟹，味道還帶點海水鮮味，肉質清甜，是最受歡迎食品之一。</p><p>美國入口生蠔</p><p>大大隻又肥美，配cocktail汁入口更好。麥玲玲師傅試過都話：「啲蠔夠晒厚肉，好新鮮。」</p><p>柴頭蛋糕</p><p>由啫喱和車厘子混了在蛋糕內做成樹幹，外邊加層朱古力mousse。蛋糕口感軟熟，甜得來不太漏。</p><p>12月24、25日消夜自助餐<br> 時間：晚上11時至凌晨1時<br> 價錢：成人$208　小童$128<br> <br> CafeMarco（21133912）<br> 尖沙嘴廣東道3號馬哥孛羅香港酒店1樓</p><p>$178甜品選擇多</p><p>必食：即燒牛肉、雪場蟹腳<br> 食物種類多達47款，單是熱盤已有12款，甜品也不遑多讓，朱古力噴泉、芒果拿破崙、法式朱古力薑汁燉蛋統統都有，愛吃甜品的女士不要錯過。回本items則是加拿大雪場蟹腳、翡翠螺、鮮蠔以及師傅即燒牛肉。</p><p>燒牛肉</p><p>選用紐西蘭牛肉，師傅在場即燒即切。肉質鮮嫩咬落很juicy。</p><p>海鮮冷盤</p><p>有加拿大雪場蟹腳、翡翠螺、鮮蠔等。</p><p>薑餅屋</p><p>好食的是薑餅屋旁的薑汁曲奇。</p><p>12月24、25日消夜自助餐<br> 價錢：成人$178　小童$148<br> 時間：晚上11時至凌晨1時30分<br> <br> MetroBuffet&amp;Grill（27101863）<br> 油麻地彌敦道380號逸東酒店4樓</p><p>$138八點半開始!</p><p>必食：蟹粥、紅酒醃巴西牛柳<br> 不要以為$138就等於食物普通，一樣有秘製美國入口火雞應一應節，重點推介還有蟹粥、燒牛柳等。雖是消夜，供應時間其實由八點半開始，同晚餐時間一樣。只可惜平安夜彩雲軒舉辦派對，沒有消夜自助餐，想食這頓平價自助餐，記得只聖誕正日才有。</p><p>蟹粥</p><p>師傅先會輕輕拍一拍已劏好的花蟹，令蟹肉更能浸入粥內。粥底煲得很有蟹味，入口很滑很綿。</p><p>燒牛柳</p><p>紅酒醃巴西牛柳，牛肉濃郁，外邊帶有燒肉香。</p><p>12月25日　消夜自助餐<br> 價錢：成人$138　小童$98<br> 時間：晚上8時30分至午夜12時<br> <br> 彩雲軒（26226167）<br> 旺角太子道西193號帝京酒店大堂</p><p>$300以下消夜自助餐</p><p>12月24日<br> 價錢：成人$258　小童$188<br> <br> 12月25日<br> 價錢：成人$238　小童$158<br> 時間：晚上11時至凌晨1時<br> 必食：烤火雞、甜品<br> <br> 聆渢咖啡廳（24528403）<br> 屯門黃金海岸酒店地庫</p><p>12月24、25日<br> 價錢：成人$288　小童$208<br> 時間：晚上11時至凌晨1時<br> 必食：炭燒羊排、小龍蝦濃湯<br> <br> L'Eclipse（23751133）<br> 尖沙嘴北京道8號朗廷酒店大堂</p></body></html>