<html><header><meta charset="utf-8"><title>急凍妙法　過冬平食大蝦</title></header><body><h1>急凍妙法　過冬平食大蝦</h1><p>還有3天便過冬，餸菜一定貴兩、三成，特別海鮮，過年過節加價已經是定律。但一向慳家有道的DoDo姐，教大家今明兩天趁早見靚見平便買定大蝦急凍雪藏，到時便有平靚正貨食，大節時年慳回一大筆㗎！但如何正確急凍？等DoDo示範啦！<br><br>記者：廖秀娟<br>攝影：林栢鈞<br></p><p>今日煮腦　12:30pm</p><p>張靜芬DoDo（烹飪導師、食譜作家及美容師）<br> <br> 菜式：<br> 三雪湯<br> 油欖角魚腩煲仔飯<br> 馬蹄烙<br> 鴛鴦蝦煮豆腐<br> <br> 入廚三十多年，具專業烹飪導師證書，現職再培訓局烹飪課程導師，著作有《真空煲滋味湯》。<br> <br> 網址： http://cooking.appledaily.com </p><p>慳家急凍蝦</p><p>將蝦腳剪去，分成每次食用的份量，放入容器。用清水浸過蝦面，放入冰格，盒面註明雪藏日期與份量，便可逐次食用，一般可儲存半年。而每隻蝦只宜急凍一次，多過一次蝦肉便霉。</p><p>鴛鴦蝦煮豆腐</p><p>0hr20min<br> 製作難度：★☆☆☆☆<br> <br> 蝦亁與鮮蝦有鹹香又有鮮味，煮豆腐清淡得來不寡味。DoDo教的急凍雪藏蝦方法，慳錢又不影響蝦的鮮味，確是慳家好辦法。</p><p>材料</p><p>鮮蝦1/2斤、蝦亁1/2両、板豆腐1磚、亁葱頭1粒（切片）、葱段少許<br> <br> 醃料：蛋白2茶匙、鹽/生粉各1/4茶匙<br> <br> 調味料：豉油/生粉各1茶匙、蠔油2茶匙、糖1/2茶匙、麻油/胡椒粉各少許、水5湯匙</p><p>做法</p><p>1.蝦去殼去腸洗淨，吸亁水份，加入醃料拌勻，放雪櫃雪1小時。<br> <br> 2.蝦亁洗淨，過面水浸軟。<br> <br> 3.豆腐切件，起油鑊中火將豆腐件煎至兩面金黃，盛起備用。<br> <br> 4.再起油鑊下亁葱片、蝦、蝦亁爆香至差不多熟，加入調味料，將豆腐回鑊，煮至汁液濃，加葱段即可上碟。<br> <br> 5.想飯盒更有營養又夠賣相，可另加幾粒車厘茄及1/3個切片素鮑魚㗎！</p><p>油欖角魚腩煲仔飯</p><p>0hr20min<br> 製作難度：★★☆☆☆<br> <br> 煲仔飯的軟腍度適中，魚腩及油欖角的香滲入飯粒，鮮香而不油滯，在微寒的冬天特別覺得暖笠笠。</p><p>材料</p><p>鯇魚腩10両、油欖角3粒、葱粒1湯匙、米6両、水280毫升、煲仔豉油適量<br> <br> 醃料：薑汁酒1湯匙、生抽1茶匙、鹽/糖各1/4茶匙、胡椒粉少許、生粉1/2茶匙</p><p>做法</p><p>1.魚腩斬件，加醃料醃15分鐘；油欖角切碎。<br> <br> 2.米洗淨加水煲滾後，收慢火煲至水份全收亁。<br> <br> 3.將魚腩鋪上飯面中間，加上油欖角碎，冚上煲蓋再煲約15分鐘，熄火焗5分鐘，撒上葱粒和煲仔豉油便完成。</p><p>貼士</p><p>飯要煲至水份全收亁才放入餸料，這樣不會出現生米或爛飯情況。將餸料置於飯中央，四周預留約半吋空間，令蒸氣迴留，令材料熟透。</p><p>馬蹄烙</p><p>0hr20min<br> 製作難度：★★☆☆☆<br> <br> 煙煙韌韌的馬蹄烙，清甜而有𡁻頭，是吃得人很滿足的飯後甜品。</p><p>材料</p><p>馬蹄10粒、番薯粉5湯匙、糖2茶匙、水31/2湯匙、雞蛋1隻</p><p>做法</p><p>1.馬蹄去皮，放在保鮮袋內拍碎。<br> <br> 2.雞蛋拂勻。<br> <br> 3.番薯粉和糖拌勻，慢慢加水攪勻，攪至剛掛在拂蛋器上，就加入馬蹄肉及蛋漿再拌勻。<br> <br> 4.燒熱易潔鑊倒入（3），用中慢火煎成烙即可上碟。</p><p>貼士</p><p>用馬蹄粉要留意開水份量，幾乎每包皆不同，比例以5湯匙粉：3湯匙水為基礎，逐少增加，開至可掛在拂蛋器的稀糊狀便可。</p><p>三雪湯</p><p>0hr20min<br> 製作難度：★☆☆☆☆<br> <br> 三雪即是雪蛤膏、雪梨和雪耳，湯清淡但含高蛋白質又滋潤，女士們在亁燥天氣最啱飲了。</p><p>材料</p><p>雪蛤膏/雪耳各1/4両、雪梨3個、鮮百合200克、無花果3粒、紅棗8粒（去核）、薑4片、蟹蓋肉12両、水21/2公升、蜜棗2粒</p><p>做法</p><p>1.蟹蓋肉放滾水內汆水後過冷水。雪蛤膏浸4小時，清走黑色筋膜，煲一煲水加2片薑，放入雪蛤膏汆水後撈起。<br> <br> 2.雪梨去心切片；無花果洗淨後開半；雪耳浸軟剪去硬椗；鮮百合搣開洗淨，剪去黑色污物備用。<br> <br> 3.將2片薑放入水，加無花果、紅棗、蜜棗、蟹蓋肉及雪耳，用大火煲滾後下雪梨，再滾起後收慢火煲個半鐘，然後加雪蛤膏和鮮百合，轉中慢火煲30分鐘便可。</p><p>貼士</p><p>雪蛤膏是雌性林蛙的卵巢，含高蛋白質很養顏，但患感冒不宜食。</p><p>網上重溫</p><p> http://cooking.appledaily.com </p></body></html>