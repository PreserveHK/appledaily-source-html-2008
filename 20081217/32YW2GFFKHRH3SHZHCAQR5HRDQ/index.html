<html><header><meta charset="utf-8"><title>轆Book：<br>西班牙實試S4　Hea嘆地中海風情</title></header><body><h1>轆Book：<br>西班牙實試S4　Hea嘆地中海風情</h1><p>10月尾，Audi廣邀全球傳媒朋友飛往西班牙地中海度假小島Mallorca，實試新一代高性能S4房車及旅行車，幾日行程看似很急，查實試駕時間只需一日，S4Sedan沿海邊及山丘小鎮疾走，隨海風吹來淡淡海水味之餘，更帶嚟相當寫意嘅時光，擺明Hea住嘆，爽！<br><br>記者、攝影：梁美甜<br>鳴謝：AudiHK</p><p>遊走古城小鎮</p><p>試駕由機場開始，取車後可於預早設定嘅5條路線入面自行選取一條，以Roadbook或內置Netvigator輔助而遊走。<br> 唔使諗第一時間揀選最長路線嚟行，由Palma機場出發，S4新一代無論係Sedan抑或係Avant旅行車型都配備quattro四輪驅動系統，駕駛嘅係S43.0TFSISedan型號，馬力及扭力輸出高達333匹及44.8kgm，直路加速又好、九曲十三彎小徑又好，都可以話駕輕就熟，加埋新一代LED日間照明燈及XenonPlus頭燈，沿途真係搶眼又突出。<br> 經高速走入島上唯一高山，深入山丘小鎮，沿蜿蜒山巒疾走都穩定而利落，偶然見到古舊建築都會收慢甚至停靠一邊八卦一下，若然多個Cafe喺左近可以嘆杯香濃Cappuccino就更Perfect！</p><p>家族引擎新成員</p><p>新一代S4較之上一代而言，最大分別係動力性能嚟個大提升，有別於上一代4.2公升引擎，新車採用新一代A6一樣嘅全新3.0公升TFSI引擎，但調校後馬力輸出卻遠遠比A6嘅290匹多出43匹，最高可達333匹以及440Nm扭力，加上引擎搭配機械增壓同埋燃油直噴等技術，全新S4由靜止加速至100公里都只需5.1秒，加上採用雙離合器7速STronic波箱，轉波快性能猛。<br> quattro加高性能會唔會好嘥油？據資料顯示，全新S4嘅耗油量較以往低26％，每百公里平均耗油9.7公升，比上一代慳3公升有多，更切合環保趨勢。首批車預計明年初喺歐洲推出市場，或許09年中或年尾至有機會同香港車迷見面。</p><p>揭背款更實用</p><p>全新一代S4有房車Sedan及旅行車Avant車型，兩者同樣採用3.0公升V6引擎，搭配TFSI、quattro系統，以及7速雙離合器STronic波箱，馬力及扭力輸出都較以往強悍，加速更快而耗油量反而出奇地低，Avant當然係多個尾廂更見使，新車具備高性能卻更慳油環保。</p><p>專屬色落場</p><p>黃色ImolaYellow及藍色SprintBlue係S系列專屬顏色，大會將多部黃色Sedan抽起，於CircuitoMallorca用作落Track跑，跑道唔算長，但依然有多個急彎及大直路，喺高速入彎時就完全見到quattro嘅強悍，以7速STronic或6速手波上場都好，都可以強烈感受到嗰份每小時250公里極速嘅樂趣。</p><p>AudiS43.0TFSISedan/Avant規格</p><p>引擎：2,995c.c.V6TFSI<br> 馬力：333hp/5,500-7,000rpm<br> 扭力：440Nm/2,900-5,300rpm<br> 傳動：7前速STronic波箱/6前速手波<br> 0-100km/h：5.1秒（Sedan）/5.2秒（Avant）<br> 極速：250km/h<br> 售價：待定<br> 查詢：奧廸汽車（25281862）</p></body></html>