<html><header><meta charset="utf-8"><title>RickChin脫下名牌　與Basic同行</title></header><body><h1>RickChin脫下名牌　與Basic同行</h1><p>曾經試過瘋狂購物的日子，每季荷包亁涸之餘，甚至可能得物無所用，最後投進回收衣物箱。造訪星級Stylist&amp;MakeupArtistRickChin，非常擔心大師會講一大堆貴到無譜的名牌吸引我買，又或大肆分享近幾季的血拼收穫，更甚者可能跟我逐樣細數身上的名牌戰利品。萬料不到RichChin劈頭第一句，竟是叫大家慳家！聽完他的穿衣之道，我敢說，他是最精打細算的時裝精！<br><br>記者：葉雪芯<br>攝影：梁細權</p><p>廿件衫着一年未必學得到，不過一件衫襯幾個look對RickChin來講零難度，隨手拎起一件桃紅淨色Knit，再加少量Accessories，即席示範你睇三個不同風格，星級Stylist開班，各位上堂喇！</p><p>Knit當頸巾用</p><p>「唔使買Scarf，有時一件淨色Knit都可以有多個用途，笠過頭之後唔需要穿上袖，隨意放在胸口上即可變頸巾用。」</p><p>加Accessories變民族風</p><p>「唔需要一身都民族花，只要Carry一件有民族Feel的圍巾，和佩戴一些帶有腰果花、RawStyle的手鏈手鈪搞掂，着衫最緊要着氣氛。」</p><p>Rockstyle靠Belt</p><p>「我經常都將不同粗幼的Belt一同使用，選擇窩釘的Belt就可造出RockStyle。」</p><p>唔靠名牌才顯風格</p><p>道聽塗說，RickChin是個名牌迷，仲係DieHard嗰隻。訪問甫開始，先來一招摷袋，通常一睇隨身物品就知真相。大袋裏名牌唔多見，反而一袋都係白色Tee、淨色Knit和大量的Accessories。Rick說：「白Tee和淨色Knit係Musthaveitems！有很多Artist和朋友問我如何襯衫，第一件事就要教佢哋買淨色衫，平到幾十蚊貨仔都OK；其次Accessories簡直係我嘅襯衫之寶，想要高貴一點的Look，加一條Scarf、一些Glamorous、BlingBling的手鈪耳環就掂；想要海盜Look，可以在胸口上隨意加些Metal配飾和船錨形的心口針又得。計番條數，一個Look只需花費百零二百蚊，着衫係着氣氛，唔靠名牌分分鐘仲可以帶出自己個人風格！」</p><p>沉迷過後蒲韓國佐記</p><p>打死都唔信星級Stylist從無迷過名牌，少少虛榮心都無？點會無！他說：「細個媽咪買咗一件Prada的黑色Knit，鬼知係寶咩，到後來老師讚我件Prada靚，先開始有虛榮心。讀書時好迷CommedesGarcons、YohjiYamamoto、SoniaRykiel，也曾喺潮流尖端喪買過；做咗Stylist更學人去巴黎、意大利時裝騷，因為驚住無名牌傍身怕行家白鴿眼，唔貴唔買！到𠵱家我始終欣賞Prada、Gucci，但已經唔再沉迷，只會買最Basic款例如Cardigan、針織衫之類，一來易襯百搭，二來名牌質料的確係好，一件二千幾蚊嘅衫着夠廿年唔Out，乜都抵番。Signatureitems？No喇，下季着唔番仲嘥料啦！」<br> 近年RickChin更絕少踏足巴黎、倫敦這些時裝英雄地，反而鍾情東南亞國家：「多數去泰國，最鍾意LocalDesigner嘢和手造Accessories，價錢平又有特色；韓國係另一個入貨點，首爾有不少牌子平靚正，唔講唔知，韓國Giordano無論款式用料都贏過香港，買得過！」&#13;</p><p>氣候轉移單品行先</p><p>RickChin說近幾年的潮流轉變很大：「十幾廿年前，大牌子主導，LV、Gucci、Chanel等出乜個個跟到足，每個Model、Artist甚至落D去蒲的後生仔女同一個Style，一眼就知今季個Trend係點。不過時代唔同咗，尤其近幾年，HitItems多過Hit個Trend，Casual化咗好多，以前著拖鞋唔會出得大場面，𠵱家反而變了FashionItems。有時淨係Carry一個HotItem，其餘衫褲鞋襪隨便配襯都掂，大家的接受程度大了，一件都可以型得起。其實都係好事，多咗空間去發揮，反而容易造出自己的風格。所以近幾年大家只需睇睇季初的FashionReport，知道今年的潮流大氣候，再去自己拼出風格就得。09年男裝就唔再玩死氣沉沉的黑灰色，PastelColour成為大熱；女裝就依然是One-piece裙做主流。」</p><p>兼做Image最讚張栢芝</p><p>經常對住花花的時裝世界，RickChin坦言有厭的感覺：「回想初期做Stylist，一見到ChanelCouture會『嘩』一聲叫出來，但現在興趣變了工作，自然少了那份開心。」入行十幾年，為無數個Artist做形象設計，章子怡、關芝琳、張國榮……在他的魔術手下由鄰家男/女孩變得星味滿瀉，當中最滿意的係張栢芝：「由當初一個完全唔會着裙同高踭鞋、一啲都唔斯文的女仔，到後期變身一個亭亭玉立有女人味的明星，中間過了很多難關。不過要讚的係佢好努力，亦對時裝有天生的Sense。最近我在為大陸的一些Artist做Image，但部份人以為着一身名牌就可以得到靚嘅效果，其實若然唔多花心思去感受時裝，即使幾Hi-End的名牌都無用。」</p><p>高手是三十件着一年</p><p>例牌八卦一下RickChin的FashionIcon，估唔到佢一口咬定：無喎！係咪咁寸呀？他說：「我崇拜的是別人的Styling、設計方法，而唔係一個人的形象。我有好多偷師目標，有一年去巴黎FashionWeek，同場見到一個Stylist日日唔同Look，但去到佢屋企，打開衣櫃先知原來佢得三十個Items襯來襯去，着足一年，呢啲先係高手！另一個恩師係張叔平，記得有一次跟佢去做《重慶森林》試裝，佢兩手空空乜都無準備，去到臨場隨手在工作人員身上搵AccessoriesMix&amp;Match，真係見識到真功夫！張叔平教我，Stylist係要AlwaysPrepare，但一早就應入晒腦。所以到𠵱家我出Job之前唔會睇時裝雜誌，費事變Copycat，平日搵靈感多數睇YouTube。」<br> 總也有心儀的Designer吧？RickChin說：「最欣賞KarlLagerfeld的魄力，去到呢個年紀依然年年有新Idea，所有大牌子都駕馭到；TomFord就好勁，完全可以將當年的Gucci起死回生，仲創出了低腰褲的潮流，人人減肥就晒佢，時至今日仲有無人買高腰褲？」</p></body></html>