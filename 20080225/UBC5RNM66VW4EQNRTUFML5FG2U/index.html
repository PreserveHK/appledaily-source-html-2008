<html><header><meta charset="utf-8"><title>Blogpaper：為隻狗乜都肯制</title></header><body><h1>Blogpaper：為隻狗乜都肯制</h1><p>狗係人最忠心的朋友，大家都知。狗係人的下一代，大家又知唔知呢？<br>好多人已經將狗變成自己的兒女，百般呵護、悉心打扮、勞心勞力以滿足牠的喜悅。為牠們打扮得靚靚變成自己的責任，因此而感到光榮。越希望牠們出眾，越想辦法令牠們變得獨特，買名牌寵物用品係他們唯一出路。你覺得呢？<br><br>http://appleblogpaper.blogspot.com</p><p>aboutme：<br> fluffy　周圍逛、周圍蕩是我的嗜好。從來不怕人生苦短，只怕成世人流流長兩腳一伸，沒任何值得回憶的畫面，一直堅守嘆盡、嚐盡、玩盡這人生三大目標。一世勞碌只為銀行的幾個數字才是大笨蛋，寧花盡一分一毫，也不願使剩半角三仙入棺材。</p><p>生日禮物主憑狗貴</p><p>由細到大，家中都總有一條狗，試過同期有兩條。每星期六日，姨媽姑姐親友大集合，亦變成狗隻非法集會，屋中頓時擠了五、六條狗。家族養狗秘方，就係「天生天養」這四個字。莫講帶狗冲凉浸Spa，就連小病就醫都可免則免，大家有飯食飯，冇飯先齊齊食罐頭。<br> <br> 人越來越講求享受，不知從何時起，狗仔亦蒙受主人聖寵齊齊享福作樂。最近收到一份驚喜十足的生日禮物，一個極盡豪華的LouisVuitton狗袋。禮物的真正用家係我的愛犬「福頭」，至於我，可謂主憑狗貴，一出街就感染到一陣陣虛榮目光。禮物的真正受惠者究竟是誰，我真係百思也得不到答案。唯一可以肯定的，我會為了這個袋多帶牠出街，製造出一個雙贏的局面。<br> <br> 一個一萬元的LV狗袋，跟一般LV手袋款分別不大，但如今愛犬每次出街猶如御駕出征，艷羨目光總令我感到飄飄然。虛榮之心一觸即發，馬上以找狗帶的藉口，到LV網頁狂摷其他狗用品。此時，荒謬離奇的女生自我麻醉大法會自動運作。唔明？每當麻醉大法系統意識到你有購物衝動而沒有決心，它會給你找來一個男人永不理解的藉口：「買條LV狗帶嘅價錢同買部新電話都係差不多啫，仲可以用耐啲㖭，買！」落到店一問，發覺狗帶斷貨，狗袋亦然，最後要留WaitingList代訂。原來為狗瘋狂、為狗追名牌的人唔止我一個，一貨難求的感覺更加強了我買的決心。女人，就係咁！</p><p>八哥好比親生仔</p><p>由於家規洗腦，我一向界定清晰：狗即是狗，不能跟人相比。但如今不少朋友沒打算生兒育女，就以小狗作代替品。與狗友聚會，當狗係真人養的多的是，百般呵護的照顧，食得好、住得好實屬其次，奇怪的是眾狗都逐漸名牌上身。<br> <br> 例如肥仔ChowChow，一條Herm囗s狗圈連狗帶加埋要9,000大元。細問狗友Stella每月養狗使費，原來包括:冲凉$2,000、維他命$300、狗糧$700（她間中會親自落廚煮雞肉、袋鼠肉、三文魚作狗糧。）及每月買玩具$1,500，未計搞吓生日會、帶佢遊船河、睇醫生的月份，埋單每月$4,500，如此享受絕非凡「人」可比。&#13;</p><p>早兩日到Frances屋企，慶賀狗仔Julian出世，原來Julian有隻家姐八哥犬叫Juice。Frances老公會每晚攬住Juice瞓，出街時又會擔心Juice一個悶，唱K、滿月酒都會預佢份，更打算帶佢去加拿大旅行！教Juice如教女，每件玩具爛咗會幫佢補番，希望佢記住自己曾經擁有的玩具，學識不要貪新忘舊。愛狗之人咁樣好正常：「沒有一種動物可以每日不厭其煩地、如此殷勤地歡迎你返屋企，狗對人的一世忠心，即使係人都冇辦法可以做到。」</p><p>狗仔衫幾百蚊起</p><p>狗越來越有地位，網上訂購寵物用品的網站越來越多、流動寵物護理車、寵物游泳池服務等，可以話係處處商機。賣寵物用品的名牌仲有BottegaVeneta、Gucci及Burberry。今季起香港Burberry突然停售狗用品。順理成章，Gucci將會成為今年狗界的名牌大熱。狗袋、衫仔通通有，抵死程度連帽仔都有。再加上價錢最相宜，狗玩具由幾百蚊起，好多人都負擔得起。若果知道朋友係狗癡，我都揀佢送畀人啦。<br> 儘管有另一種聲音反對名牌狗用品，大叫應以狗的舒適行先，不可只貪名牌外形。但家下出生率咁低，「做隻貓做隻狗都不造人」呢個趨勢，的確係勢不可擋喎。</p><p>查詢：<br> a/LouisVuitton（27366100）<br> 銅鑼灣利園G06-08店<br> <br> b/Gucci（21968088）<br> 尖沙嘴圓方2064號舖</p><p>最新回應</p><p>Sara：我都有一條Gucci狗帶，帶佢出街都真係覺得佢特別靚仔。不過，我可能未必會買袋，一來成萬蚊咁貴，又唔係成日用，二來好似誇張咗少少。</p><p>Glor：啲名牌寵物用品好靚，我有錢一定會買畀佢哋用。自己靚，都會想幫佢哋扮靚啲。齊齊出街，佢又開心，我又開心，幾型呀。</p><p>Yan：莫講暫時冇錢，我即使有多餘錢，都唔會捨得買畀我啲貓貓狗狗。買LV、Gucci都買畀自己先啦，同埋佢哋又唔會特別開心嘅。</p><p>相關超連結<br>寵物王國</p><p> http://hk.myblog.yahoo.com/pet-kingdom <br> 在YahooBlog內，有不少關於寵物的Blog，大部份都係一些寵物用品速遞。這個寵物王國除一般買賣外，更有一些為寵物而設的音樂播放。</p><p>PetBlog寵物部落格</p><p> http://www.petblog.com.tw/?cat=10 <br> 這個寵物部落格內有很多關於不同種類寵物的文章，內容都十分詳盡仔細。大家互相交流，必定會對自己的寶貝仔女有更多了解。</p></body></html>