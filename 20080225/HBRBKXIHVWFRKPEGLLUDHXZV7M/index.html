<html><header><meta charset="utf-8"><title>魚肉椰菜石榴包　圓圓翠綠更誘惑</title></header><body><h1>魚肉椰菜石榴包　圓圓翠綠更誘惑</h1><p>雖然個個都知住家菜比較有益健康，但又總是心思思想出街食飯，原因當然係因為餐廳的菜式賣相較吸引。其實只要學懂少少包裝技巧，住家菜都可以變得非常華麗，就如今次程師傅示範的幾味簡單小菜，有外形精緻的石榴包、賣相吸引的焦糖蘋果炒鴨胸，需時很短，卻是賣相不俗，老公同仔女見到便無藉口叫出街食飯了！<br><br>記者：謝翠玲<br>攝影：譚盈傑<br>示範：程偉鴻師傅</p><p>鯪魚石榴包</p><p>0hr30min<br> 份量：4人<br> <br> 酒樓菜式中的石榴包，都是用一片薄薄的皮來包入餡料，再用葱紮成一球球圓滾滾的包形，外形十分精緻，但也很費工夫。今次便從這種精緻小菜中取靈感，但換上簡便的做法，只要將魚肉包入椰菜葉中便成，翠綠的石榴包一樣誘人。</p><p>材料</p><p>碎鯪魚肉1/2斤（已調味）、椰菜1個（約1斤重）、大蒜1棵<br> <br> 汁料：薑1塊（取薑汁）、蠔油200毫升、水100毫升</p><p>做法</p><p>1.剝出完整椰菜葉8塊，放入滾水中灼至軟身即撈起；大蒜分條備用。<br> <br> 2.把椰菜葉攤開，放入鯪魚肉碎，用大蒜將菜葉紮起成石榴包形狀。<br> <br> 3.鯪魚石榴包隔水大火蒸15分鐘。將薑汁和蠔油拌勻，加入水煮滾變稠身後倒入碟中，再把石榴包放上即成。</p><p>貼士</p><p>椰菜灼後會再蒸，所以不用灼至全熟，只變軟便要即撈起。</p><p>起椰菜葉由底開始</p><p>1.先把椰菜底部硬塊切除，再從底部開始起。<br> <br> 2.菜梗的硬皮也要削去，稍後包起便不易斷開。</p><p>Joanna問：如果自己打鯪魚膠會很困難嗎？<br> <br> 答：自己打鯪魚膠不太難，先在魚肉加入鹽和生粉，用筷子往同一方向攪拌至起膠便可加入其他配料如蝦米或葱粒等。</p><p>焦糖蘋果炒煙鴨胸</p><p>0hr25min<br> 份量：4人<br> <br> 清新的蘋果跟濃味的鴨胸十分配合，加上甜美的焦糖汁更是黃金組合。這個菜式可中可西，只要將鴨胸加熱後由切粒換上切片，再把蘋果汁最後淋上，便已是西餐排場，用來撐枱腳最適合。</p><p>材料</p><p>煙鴨胸2件、蘋果1個、片糖1塊、鹽少許、水2湯匙</p><p>做法</p><p>1.煙鴨胸表皮輕𠝹菱形花紋；蘋果連皮切粒備用。<br> <br> 2.燒熱平底鑊，以慢火將煙鴨胸兩面煎至八、九成熟。<br> <br> 3.片糖剁成碎塊，以慢火熬煮至溶化，加水煮成焦糖汁。<br> <br> 4.加入蘋果粒同炒1分鐘，下鹽，最後把煙鴨胸粒加入略炒即可。</p><p>貼士</p><p>煙鴨胸表皮𠝹開，可以更快熟，而且油脂可以流出，減輕油膩。</p><p>羅小姐問：街市賣的煙鴨胸有冇點分靚唔靚？用鮮鴨胸得唔得？<br> <br> 答：街市的煙鴨胸要買真空包裝，留意肉的油光同埋色澤。如果用鮮鴨胸，便要先下鹽調味再煎。</p><p>雪梨芥菜豆腐湯</p><p>0hr40min<br> 份量：4人<br> <br> 近日吃得熱氣食物多，除了飲多兩杯五花茶，也可以滾個靚湯來下下火。將雪梨加入芥菜豆腐湯中同煮，可以令本來帶甘味的湯水添上清甜香氣，加上一隻生鵪鶉蛋，飲落更順滑。</p><p>材料</p><p>雪梨1個、芥菜1棵、硬豆腐1/2磚、鵪鶉蛋4隻、水41/2碗、鹽/片糖碎各少許</p><p>做法</p><p>1.芥菜切條；雪梨切幼絲；豆腐切粒。芥菜先出水，撈起備用。<br> <br> 2.水滾後放入芥菜、雪梨和豆腐，滾後轉中火煲30分鐘，下鹽及片糖調味。<br> <br> 3.將湯分入湯碗後，臨食前打入生鵪鶉蛋即成。</p><p>貼士</p><p>生鵪鶉蛋易打爛黏碎殼，敲完可用小刀輕劃一個口，才將蛋打入碗中。</p><p>何小姐問：芥菜加雪梨煲湯會唔會好凉㗎？<br> <br> 答：其實芥菜同雪梨都係清熱氣，不過有咳就唔好飲住，如想清熱氣啲，可以臨尾加少少菊花。　</p><p>燒汁拌娃娃菜</p><p>0hr15min<br> 份量：4人<br> <br> 叉燒汁本身已夠味，所以不用另加調味。</p><p>材料</p><p>娃娃菜3條、叉燒1條、叉燒汁3湯匙</p><p>做法</p><p>1.娃娃菜洗淨，每條打長切4份，蒸10分鐘，留蒸出的菜汁備用。<br> <br> 2.叉燒切絲，備用。<br> <br> 3.將蒸菜留下的水連同叉燒汁拌勻，加入叉燒絲。將汁料淋在已排在碟上的娃娃菜即可。</p><p>貼士</p><p>蒸菜比白烚更能保持蔬菜的原汁原味，留下的汁水可以用來拌蜜汁。</p><p>Erica問：娃娃菜要點揀先為之靚？<br> <br> 答：娃娃菜首要夠嫩，所以不要買太大棵的，菜身要肥短厚身，太長的老葉會較多。</p><p>廚師程偉鴻</p><p>前五星級酒店總廚，現任富明海產飲食顧問<br> 入行三十多年，曾於多個國家的酒店工作，擅長將中西烹調方式融會貫通，近年轉做海產飲食顧問，對海鮮特性尤在行。</p><p>網上重溫</p><p> http://cooking.appledaily.com </p></body></html>