<html><header><meta charset="utf-8"><title>美國人左右香港政局 - 左丁山</title></header><body><h1>美國人左右香港政局 - 左丁山</h1><p>二月二十一日睇《蘋果》論壇版陶傑短評，講寶哥哥投錯胎，內裏講到：「特區中環起哄，政黨分子追隨，寶哥哥除了被迫辭任曾特『行政會議』，還遇到壓力，連東亞高層行政職位也要放手。……美國主人沒有說寶哥哥以後不得出任美國的董事，但眾多洋奴，過猶不及，迫害自己的同胞寶哥哥，比美國人還要狠。」<br> 陶傑短評素來嬉笑怒駡，內裏玄機頗堪咀嚼。賓架Ｐ睇完短評，忽起感慨，嘆曰：「特區中環冇起哄，好多賓架都支持寶哥哥繼續做立法會議員與東亞主席，起哄嘅只係一小撮政客與平時睇寶哥哥唔順眼嘅人，如果佢哋咁嘅認識都可以逼到寶哥哥全退，用吳儀術語就係『裸退』，咁香港作為國際金融中心，知識基礎未免薄弱一啲。」<br> 美國監管機構與香港議員或商界名人一旦發生法律衝突，即使唔上庭打官司，而達成和解協議，有李國寶例子在前，以後呢啲香港名人係唔係都要辭職呢？如果係咁，美國政府對行政會議成員之去留，好有影響力囉喎。譬如夏佳理、查史美倫、陳智思、范鴻齡等國際級商人與美國商界金融界有多年聯繫，行政會議召集人梁振英係跨國公司戴德梁行嘅主要合夥人；點知幾時會與美國甚麼監管機構發生糾紛㗎！係唔係美國政府講一聲：「我告你」，呢班人就要在香港「裸退」呢？如果係咁，美國佬隨時可以主動地左右香港政局，或製造政壇動盪，美國人對香港嘅影響力唔會小於北京領導人。<br> 寫到呢度，見到電視台直播陳冠希記者會，陳冠希以標準美國口音英語宣讀聲明，正因為佢用英語，講得好似好有誠意咁，道歉與講sorry，來得十分自然，似係讀書人仔。假如佢用廣東話，又會產生乜嘢效果呢？會唔會講得辭不達意？八卦老友打電話嚟講：「你知唔知呀，講流利英文嚟媾女，容易好多㗎，本港靚女每多崇洋輩，用英文搵靚女做朋友，勝過用廣東話。」老友當然意有所指，亦反映咗香港社會崇美心態甚盛，唯美國馬首是瞻！&#13;</p></body></html>