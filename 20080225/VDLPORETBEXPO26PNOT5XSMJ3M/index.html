<html><header><meta charset="utf-8"><title>中環在線：中鐵建執澤楷二攤 - 李華華</title></header><body><h1>中環在線：中鐵建執澤楷二攤 - 李華華</h1><p>萬眾期待嘅中國鐵建噚日推介，華華八到佢哋嘅上市編號係1186，呢個冧巴前身係盈科數碼動力，即係李二少澤楷曾經用過，你話係咪好有來頭呢！大家應該記得盈動當年蛇吞象，食咗香港電訊，即係咁，香港電訊用開嘅係8號仔幸運冧巴，畀你係二少都識揀啦。不過，用咗幸運冧巴係咪代表一世行運？唔使華華多講，但1186就係咁落得無所依靠。<br> 後來，謝清海出咗隻上市嘅閉端式「中國綠籌基金」，謝生唔嫌1186係二手貨，攞嚟用，直至呢隻綠籌基金轉為開放式互惠基金，07年3月26號唔再喺交易所掛牌，1186再次頓失所依。</p><p>恒大四條「3」救散戶</p><p>據聞，中鐵建將會喺下個月13號掛牌，雖然係星期四而唔係黑色星期五，但睇得出中鐵建董事長李國瑞係一個相當開通嘅人。<br> 講開特別嘅上市冧巴，今年首隻招股嘅內房股恒大地產，之前喺各大報章賣行廣告，據港交所（388）嘅資料，佢嘅上市編號係3333，你估「生生生生」，可唔可以救番一眾買咗內房股坐緊艇嘅散戶呢呵！<br> <br> 電郵：mailto:LiWaWa@AppleDaily.com</p></body></html>