<html><header><meta charset="utf-8"><title>可愛Jazz變Man啲　玉女要揸Fit</title></header><body><h1>可愛Jazz變Man啲　玉女要揸Fit</h1><p>論香港女仔最熱愛日系車仔，圓潤可愛嘅Jazz車系絕對名列前茅，而日本改名為Fit嘅新版更會喺今日登場。香港都算快，已有車行率先引入呢部日版Fit1.5到港，話之你由車身到內櫳變得剛陽味極重，總之諗起頂級RS版新配嘅1.5i-VTEC引擎加易操控特點，就知道嬌滴滴女仔唔會再俾麻甩貨Van佬恰，幾時Cut線、爬頭我揸Fit！<br><br>記者：梁美甜<br>攝影：陳盛臣<br>模特兒：Suyen&#13;</p><p>唔再圓碌碌</p><p>第一眼見新車，有個疑問：「呢部就係Jazz？」事關呢部車嘅外形同我印象中嘅Jazz仔完全唔同。無錯，係用「仔」嚟形容，因為Jazz系列屬細車款，的骰又可愛，當然要當細路仔般看待同疼錫喇。誰不知新車外表完全唔同晒，尤其係車頭部份，兩邊改為方角造型，頭泵把則配用RS版獨有嘅大型泵把連擾流器，就連頭燈都變得又尖又充滿銳氣，係就係更加突顯跑車味道，但就完全無晒Jazz的骰圓潤嘅感覺，那股勁道同肌肉感或許令Jazz由過往較適合女性而變得更貼近男性口味吧！</p><p>車身拉長內櫳闊落</p><p>內裝較外觀變化小，新車換上全新三幅式軚盤同仿桶椅，手感強咗，坐得更舒服穩定，揸起車都爽得多。新款亦將車身拉長唔少，為車廂增加唔少空間，後排亦因此較上一代闊落得多。新車亦採用全新錶板設計，加邊飾令整體更具時代感。三圓儀錶中亦加配個燃油消費錶，行咗幾多公里或者耗油資料都一目了然。</p><p>換偈動力大提升</p><p>Fit有兩款引擎，包括入門版1.3公升同頂級RS版1.5公升，兩者均為i-VTEC引擎。呢部RS版副偈係1.5公升L15ASOHCi-VTEC，最大馬力輸出可達120匹，扭力係4,800rpm時亦可達14.8kgm，車仔細細，動力一啲都唔細，加埋五前速波箱，而軚盤連加減波撥片更能提供更多嘅駕駛樂趣，新車整體性能同動力隨時拍得住好多2.0公升車㖭啦！
</p><p>HondaFit1.5RS規格</p><p>引擎：1,496c.c.直四<br> 馬力：120bhp/6,600rpm<br> 扭力：14.8kgm/4,800rpm<br> 傳動：CVT無段變速，前驅<br> 尺碼：3,920×1,695×1,525mm<br> 查詢：信名車行（26828286）&#13;</p></body></html>