<html><header><meta charset="utf-8"><title>癡孖B</title></header><body><h1>癡孖B</h1><p>紅館待裝，香港睇Concert人近月兵分幾路，港台幫去StarHall，國際幫入亞博。<br>講到幾大幾Grand，懶郁如你我，見到亞博兩個字，都有嫌遠的時刻。尤其DVD出得太快太易買，張飛4分1價錢及10分1路程都睇到嘅Show，買埋鵝肝醬紅酒伴食，錢同時間都仲有剩喺度，LessLiveandMoreLife，呢條數唔只我係咁計。<br>可幸亞博夠上進有自知之明，知樂迷唔係食翅都唔願舉筷子，今個月尾，趕到嘔都谷行孖Day起孖B，28號Bjork緊接翌日BackstreetBoys，一B走在最前、一B懷念舊好，殊B同歸，呢一程長途車，總算值得坐。<br><br>記者：劉嘉蕙<br>部份攝影：梁細權</p><p>黃志淙：你買咗Bjork飛未？</p><p>樂評人黃志淙很愛Bjork，愛到願意在百忙中抽一格仔時間做訪問、主動帶珍藏BjorkSugarcubes年代、收錄經典作《Birthday》的黑膠碟畀記者影相、及把握空餘時間問大家「你買咗飛未？」<br> 「Sugarcubes年代開始留意呢把聲，覺得好過癮、好奇怪，93年有一次我到比利時，無意中發現她在荷蘭開唱，拿拿臨轉車買飛捧場，那是Bjork第一次個人Live。」返到香港，黃志淙密密在電台播Bjork，這位冰島音樂奇葩在港開始有人識。</p><p>Pop中Indie</p><p>黃志淙說Bjork是「Pop裏的Indie」，「冰島環境不太發達，多大自然空間，受主流歐美文化影響較細，形成當地人心境特別自由、又有嬉皮色彩，去到英國如魚得水。」<br> 綜觀今日冒起新星，黃志淙直言短期內冇一個追得上Bjork，「一方面是Bjork自己追求與眾不同，尋常AmericanIdol倒模一樣，再有實力都做唔到Bjork咁有影響力；另外Bjork好識揀拍檔，音樂上佢個個監製都係佢男朋友，MV、造型，都搵到好多同佢旗鼓相當的人合作，件事Power就更大。」「同埋唔好睇小單親媽媽！」<br> 作為資深B迷，黃志淙遺憾未同佢做過訪問，「若有機會，我諗我會問佢最近點解咁開心！同埋問佢最近聽乜嘢，因為佢哋通常聽快我哋5年！」</p><p>Mini：難忘你的冰島麵包</p><p>去到Kitterick展覽現場，DJMini篤住CD櫃很開心。<br> 「最近跟Bjork做訪問，覺得佢好Expressive，隔住電話，聽到佢連思想、呼吸都有自己聲音！我記得第一個問題，係問佢個腦諗緊乜，佢就話佢好肚餓，想食冰島麵包，跟住形容咗好耐個包有幾好味，繪影繪聲，你完全可以聽得出佢有幾開心！」<br> 要講最喜愛Bjork大碟，Mini話「好多隻都好鍾意」，跟住起勢數，數到我抄唔切。但影響至深者，首推電影《天黑黑》，「《天黑黑》給我很多靈感，啓發我在電台自發做了隻《豁達崇拜》Soundtrack，找了林一峰、王雙駿、以及當年未組成at17的二汶等人做碟，主題係收錄不同的環境聲音。」</p><p>Bjork時裝時刻</p><p>本地非音樂類市民識得Bjork，都係因為王菲94年十大中文金曲個菠蘿頭，基本上講到今時今日都係同一個Point。當王菲都收山湊仔，Bjork仍橫行於世！今次Kitterick×Bjork展覽，音樂以外特別收錄Bjork精采時裝時刻，KitterickDesignerMargaret話最佩服Bjork不停給人驚喜，「佢唔係着死一種風格，而係完全忠於自己，想着乜就着乜。而且佢好注重件衫要帶出乜嘢訊息，譬如出席奧斯卡條天鵝裙，好有幽默感，難得佢貴為天后都肯去得咁盡。」</p><p>歷年精采造型<br><br>1966</p><p>她一歲，噴泉頭我都紮過</p><p>1993</p><p>單飛後首張個人大碟《Debut》</p><p>1994</p><p>王菲94年明抄的菠蘿頭俾人講足十幾年</p><p>1995</p><p>《Post》依然和王菲look疑似……</p><p>1997</p><p>《Homogenic》混合弦樂及電子樂，同碟MV《Bachelorette》是經典MV之一</p><p>1999</p><p>《AllisFullofLove》MV扮機械人</p><p>2003</p><p>FashionRocksConcert，棉花頭、水晶面具，由AlexanderMcQueen包辦。之後《Oceania》MV續玩的閃閃面造型，明哥《若水》Cover都抄</p><p>2007</p><p>新碟《Volta》以部落節拍為主題，身上出現民族拼貼元素</p><p>Backstreet'sBack首度來港開唱</p><p>Backstreet'sBack，我的90年代回來了。<br> BackstreetBoys曾經於我如夢魘：生於八字頭又讀女校，身邊逾半同學都自認是BSB五子是但一位的老婆（最多係阿Nick）、轉堂被迫睇大量BSB彩頁和聽到高八度尖叫「好靚仔」，令我每日夾於附和定唔附和好的青春期矛盾、多得KLunch識得唱晒其所有主打歌……<br> 終於，Boysturnmenandgirlsbecomewomen，近日在已長成OL的舊同學仔身上，我忽然又聽回昔日的高音，明明嗰頭呻月尾手緊，近八嚿水一張飛話買就買！<br> 洋洋幾百字書寫我的BSB回憶錄，因為我明白，雖然BSB近年5變4男孩個樣成熟晒部份婚都結埋，新碟《Unbreakable》仲sell創作，買得飛入場人士，無非都係想重溫BSB昔日之美好。所以演唱會，新歌固然有之，舊歌亦不吝嗇大放送。<br> 亞洲巡迴演唱先在東京及澳洲演一輪，單睇相，4子跳得郁、玩打拳，並設一人一Solo，該有的都少不了。冧亞洲區粉絲動作，尚包括推出《Unbreakable》AsiaTourEdition，加送6首歌、爆棚多嘢睇DVD（有MV及日本行Footage）。當BSB不再少男我又不再少女，GetDownGetDown之後還可以Move幾多Around呢？請拭目以待。</p><p>孖B有找</p><p>奇！一千零一場騷兼尚餘幾天就開鑼，截至昨天中午截稿前，莫講話BackstreetBoys，連Bjork都仲有位剩，仲要係平貴位都有，或者同只設企位有關啦！Anyway，時裝店Kitterick又有Bjork展覽搞，今勻想親近孖B，真係有找！</p><p>BjorktheVoltaTourLiveinHK2008</p><p>日期：2月28日（8pm）<br> 地點：亞洲國際博覽館6號展覽館<br> 門票：$780/$480（一律企位）</p><p>BackstreetBoys巡迴演唱會香港站</p><p>日期：2月29日（8pm）<br> 地點：亞洲國際博覽館6號展覽館<br> 門票：$780/$480（一律企位）</p><p>查詢： http://www.hkticketing.com </p><p>Kitterick×Bjork香港展覽</p><p>日期：即日至3月14日<br> 地點：尖沙嘴加拿芬廣場地庫1樓</p></body></html>