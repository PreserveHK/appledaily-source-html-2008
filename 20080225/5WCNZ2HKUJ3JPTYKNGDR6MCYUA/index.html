<html><header><meta charset="utf-8"><title>金手指：07年白銀=90年滙豐？ - 孫柏文</title></header><body><h1>金手指：07年白銀=90年滙豐？ - 孫柏文</h1><p>大家睇得財經版，相信喺日常人與人之間嘅對話，都可能會講吓股票、投資。有時，除咗搵短炒機會之外，仲會更深入討論吓長遠投資嘅部署。<br> 當然，講理財、長遠投資，日日睇理財版靚女，溫敏妮嘅《敏妮Talk》專欄，一定比睇《金手指》有用。因為本欄除咗啲爛gag之外，就只有為大家提供一盞能夠照亮黑夜嘅「明燈」。</p><p>優質投資唔使擇日</p><p>不過，2006年4月3日，孫柏文寫過以下嘅對話…<br> 諗吓，你有冇聽過人講：「如果我喺1990年，某月某日，買滙豐就好啦。」<br> 你只會聽過人講：「如果我喺1990年，買滙豐就好啦。」<br> 差不多兩年前我寫呢個對話，係想提醒大家，要買入繼而長揸一隻優質投資項目，係唔使擇日。試想像吓，喺1990年任何一個交易日買入滙豐，經過亞洲金融風暴、dotcom泡沫爆破、沙士，到今時今日次按引發嘅金融危機，仲揸住滙豐就會肥仔。甚至比做「肥仔」更勁，做曾淵滄教授。<br> 當然，當日我叫大家長揸嘅投資項目就唔係滙豐，而係白銀。&#13;</p><p>其他嘢跌佢卒之升</p><p>大家可能會問：「突然攞番嗰日寫嘅嘢出嚟，為乜？」係因為呢幾個禮拜，街邊經常撞到非常熱情嘅女fans，佢哋用充滿感激嘅眼神，同我話：「孫柏文，好在舊年我有跟你嘅建議，買咗白銀。其他嘢跌，佢卒之升啦！」<br> 好多時，熱情女fans經過一輪讚美之後，就會命令企喺佢隔籬，唔係讀緊大學就係做緊嘢嘅仔女，幫我哋合照。<br> 其實，睇番07年嘅銀價走勢，雖然波幅大，不過都算打橫行。今年，銀價就節節上升。唔通，幾年之後，就有人會話：「冇聽過人講：『如果我喺2007年，某月某日，買白銀就好啦。』只會聽過人講：『如果我喺2007年，買白銀就好啦。』」<br> 07年嘅白銀，就係90年嘅滙豐？<br> <br> 金手指網誌： http://phatdat.blogspot.com </p></body></html>