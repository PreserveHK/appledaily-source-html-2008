<html><header><meta charset="utf-8"><title>《北斗》重現NDS　漫畫復刻招招狠辣</title></header><body><h1>《北斗》重現NDS　漫畫復刻招招狠辣</h1><p>好多漫畫改編Game都話自己「經典重現」，但打落完全文不對題！NDS新返《北斗之拳：北斗神拳傳承者之道》，畫面取材自原著漫畫作數碼復刻，玩家手執打穴「筆」，招招見血、下下爆頭；爆一次機有如睇1Round、27卷單行本！真係忍唔住講句：啊！噠噠噠噠噠噠……！<br><br>記者：朱崇德<br>攝影：林栢鈞、黃子偉</p><p>原著漫畫做遊戲</p><p>《北斗之拳》有幾經典？問上30歲漫畫迷，有邊個未食過隔籬同學兩記百裂拳同柔破斬！今次NDS版《北斗》，由第一章健次郎荒漠救小村莊，至最終回與拳王對決的巨星之殞落，故事劇情基本全收錄；最過癮係遊戲畫面，全以原著黑白漫畫以電腦再Fill色，絕對100%真風味！<br> 遊戲另一令人熱血元素，係每次故事Mode打得好，就會有經典場面「閃卡」供收藏；唔似其他遊戲，只畀張靚靚Poster你，而係特選經典場面中嘅經典對白，例如拳王臨死話：「我的一生無悔無憾！」健次郎話：「你已經死了！」真係有啲深度；如果識日文，仲有必玩MiniGame──北斗百裂問，以選擇題問漫畫中每招每式、甚至邊格漫畫出自何處，仲要下下100題，絕對係死士級任務！</p><p>玩後評級　好屈辱</p><p>唔識日文都係打故事Mode過足戲癮；基本出招都係以NDS下芒TouchScreen，畫出拳路同點下穴道，打過《應援團》或《太鼓之達人》應該冇難度；不過留意某啲關卡，要連擊過100吓Combo兼達A及S級先可以開啓，加上打得唔好時，玩後評級會話你係「假．七個傷口之男」──積奇、甚至嘍囉，呢種屈辱對《北斗》迷真係難以忍受。</p><p>指指點點　遊戲攻略</p><p>故事Mode共有20多關，不同關卡玩家將扮演健次郎、拳王同南斗水鳥雷恩；漫畫框會好快以由藍轉、黃、紅，你就要喺「三盞燈」時間做好指定動作。
</p><p>吹人去死</p><p>吊人頸！仲要用口吹人幾嘢先過關，好殘忍啫。<br> <br> 難易度：★</p><p>老點穴道</p><p>見黃色爆點就任篤，見數字就順序，唔算難。<br> <br> 難易度：★★</p><p>超難直線</p><p>雷恩出水鳥拳要畫直線，極難得到好評級。<br> <br> 難易度：★★★★</p><p>畫準拳路</p><p>要依綠線畫出拳路，搭車時玩？你已經死了！<br> <br> 難易度：★★★★★</p><p>查詢：I-Gamer（27253338）<br> 售價：$340</p></body></html>