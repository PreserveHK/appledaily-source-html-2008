<html><header><meta charset="utf-8"><title>隔牆有耳：單仲偕解散班底 - 李八方</title></header><body><h1>隔牆有耳：單仲偕解散班底 - 李八方</h1><p>民主黨副主席單仲偕由資訊科技界轉戰直選，月前準備出選九西時，已陸續招兵買馬籌組助選班底，同時喺紅磡、深水埗租用辦事處做據點，後來變卦想去馬港島，放棄已租用嘅辦事處，不過幾個職員卻留用，八方收到風，近日呢幾名職員各有出路，僅一人繼續幫單仲偕手。<br> 據了解單仲偕早前請咗四個職員，其中一人試用期後離職，單仲偕表態唔出選港島後，冇需要咁多人幫手，另外兩人過檔做黨友助手，佢繼續聘用一人做助理。外傳單仲偕雖然唔選港島，卻有可能考慮重返九西，甚至候機再闖港島，𠵱家佢解散班底，相信可顯示佢意向端倪，不過政治上一日都太長，再有變數毫不令人意外。</p></body></html>