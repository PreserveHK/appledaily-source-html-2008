<html><header><meta charset="utf-8"><title>隔牆有耳：參選男女搶住「執死雞」 - 李八方</title></header><body><h1>隔牆有耳：參選男女搶住「執死雞」 - 李八方</h1><p>9月立法會選舉殺到埋身，一眾「疑似候選人」抓緊任何曝光機會。噚日深水埗保安道街市爆出禽流感，盛傳獲中聯辦支持出戰九龍西嘅梁美芬，同心郁郁出選醫學界嘅何栢良搶先蒲頭，爭取上鏡。</p><p>記者懶理「老鼠芬」</p><p>「老鼠芬」係九龍城區議員，由於想出選九西，所以當政府宣佈街市爆發禽流感後，佢同成班西九新動力成員，隨即直踩保安道街市，喺街市內四處反覆巡視，睇嚟唔似想捉老鼠，不過在場記者忙於採訪殺雞情況，懶理「老鼠芬」嚟街市「執死雞」。<br> 政府殺雞有前科，工作人員係熟手技工，搞到「老鼠芬」冇死雞執，悻悻然正想閃人之際，港大感染及傳染病中心總監何栢良忽然現身。現場消息話，「老鼠芬」見到何教授，好似嚿攝石咁攝埋人身邊，何教授一邊講，佢就一邊點頭。<br> 何教授犯險深入疫區，自言係應好多電子傳媒要求，既然人哋開到口要佢喺現場接受訪問評論疫情，佢唔想託人手踭，咪幫吓手囉，至於係咪參選，佢都係同一句話：「積極考慮」。街市驚爆禽流感，大家咪以為生人勿近，反之人頭湧湧，地頭蟲民協區議員梁有方都蒲頭，唔知田二少今日會唔會行街市湊熱鬧？</p></body></html>