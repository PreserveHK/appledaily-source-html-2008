<html><header><meta charset="utf-8"><title>求驗客手記：搵「扒女」陪襯小豬gf索爆 - 求驗客</title></header><body><h1>求驗客手記：搵「扒女」陪襯小豬gf索爆 - 求驗客</h1><p>德國嘅舒韋恩史廸加正為歐國盃而忙於操練，佢拍拖冇耐嘅女友莎拉（SarahBrandner）原來一樣咁忙。「小豬」呢位18歲女友，𠵱家喺一間電視台幫手做緊歐國盃節目，莎拉靚唔靚就見仁見智喇，不過佢隔籬兩位拍檔咁「省鏡」，真係八両金企埋去都靚仔番百倍啦！</p><p>學生妹做主播</p><p>大家如果有睇過星爺嘅《唐伯虎點秋香》，就會明我求大俠講緊咩。鞏俐飾演嘅秋香，企喺一群包括石榴（苑瓊丹飾）等「豬扒女」嘅中間俾唐伯虎點，肯定即刻係全場最靚嗰位啦！<br> 𠵱家企喺莎拉隔籬嘅，雖則唔係喺橋上回頭嘅「如花」，但係咁嘅貨色都做到節目，收視率唔知會唔會跌破新低呢？<br> 聽講莎拉係模特兒出身，點計都叫做靚女嘅，18歲嘅佢職業仲係學生，今次莎拉幫手做歐國盃節目，應該都係同男友舒韋恩史廸加有些少關係㗎喇。有樣嘢抵讚嘅係，「小豬」同莎拉拍咗拖唔夠一年，女友就肯着住件咁「前衞」嘅連身裙犧牲色相。</p><p>歐國盃戰衣娘到爆</p><p>大家睇吓莎拉同兩位拍檔件衫想點？佢哋3個上周五喺慕尼黑出席活動，就係展示呢套專為歐國盃設計、名為「阿爾卑斯山地農家少女裝」嘅服飾。幾套連身裙都係用足球圖案包裝，其實已經夠晒「娘」；莎拉你算ok，但唔該你兩位拍檔最好戴番個面具。</p></body></html>