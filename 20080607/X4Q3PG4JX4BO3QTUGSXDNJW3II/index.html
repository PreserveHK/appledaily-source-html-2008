<html><header><meta charset="utf-8"><title>物質豐富寵壞小朋友<br>嫩細兒女：黃佩霞特訓Sporty囡囡刻苦堅強</title></header><body><h1>物質豐富寵壞小朋友<br>嫩細兒女：黃佩霞特訓Sporty囡囡刻苦堅強</h1><p>「萬般皆下品，惟有讀書高」，可算是時下家長老生常談的理念，作為「瑜伽媽媽」的黃佩霞（Almen）卻有另一番見解，自小感染7歲半囡囡黃盟諾（Camelot）成為運動發燒友。Almen認為時下家長太過着重子女學術方面的發展，卻漠視運動的重要性，Almen指運動除能強身健體外，更能建立密切的親子關係。對於近年不時發生家庭倫常慘劇，Almen認為都是因為家長子女們太過脆弱，經不起挫折，故此自小培訓子女做運動，便是訓練他們求生意志正能量的好機會。　撰文：梁錦雯</p><p>黃佩霞與美籍丈夫RyanBlair的11歲囝囝Zanskar及7歲半囡囡黃盟諾，一家四口都是運動發燒友。Almen本身是專業瑜伽導師，Ryan則是代表港隊的越野運動員，亦是訓練企業要員團體領導才能的導師，二人公餘時間都離不開運動，更愛帶同一對子女攀山及露營等，生活十分規律健康。</p><p>香港不重運動</p><p>日前Almen帶同囡囡Camelot接受訪問，更大玩高難度的瑜伽動作，悉心糾正囡囡的動作之餘，並大談親子樂。其間小小年紀的Camelot十分好動，不時自發性嚷着要跑步，到健身室又玩Fitball，與母親一起做瑜伽拍照時，更充份表現出愛運動的細胞，而且不時表達意見，是一個有主見及外向的小女孩，絕對是母親自小薰陶好運動的成果。<br> Almen分享培育子女的心得，認為運動是十分重要的一環，她說：「自己做人媽咪梗係好想仔女琴棋書畫樣樣都得，不過我發現好多家長都太注重學術性的培育，太過一面倒，我同我先生都覺得學術同體育同樣重要，香港太唔着重運動，小朋友返學一個禮拜只得兩日有運動堂，喺美國，好注重運動文化，因為運動可以係建立親子關係的橋樑，我哋familyday會去行山、露營，增加溝通互助的機會，一家人會密切啲。」<br> Almen透露她懷着Camelot時不時會做運動，她說：「我陀住佢時都有做瑜伽，健身，佢出世時就教佢游水，三歲就學瑜伽，細細個就培養佢運動興趣，佢精力好充沛，佢daddy（指Ryan）運動樣樣精，平時會帶佢踩單車，游水，攀石，慢慢發掘佢啲potential。」&#13;</p><p>遇挫折易放棄</p><p>Almen指運動除強身健體外，更是培育子女堅強的好工具，她說：「香港小朋友被寵壞咗，呢一代物質太豐富，太overprotected，啲家長好似幫佢哋起了一個太堅固嘅保護罩，我認為求生技巧好重要，𠵱家呢一代啲人好易就放棄，考試成績唔好就自殺，家長都好脆弱，面對唔到挫折，睇到啲家長攬住個仔女跳樓，呢啲倫常慘劇感到好悲哀，其實都係面對唔到困難嘅後果，所以我覺得小朋友自小訓練意志力係好重要。」<br> Almen續說：「人生得一次，過咗就冇，所以從小就要培養佢哋運動興趣，因為運動經常要面對刻苦呢一環，等佢哋喺運動訓練入面，培養克服難題嘅決心，要好好把握佢哋細個學嘢嘅機會，好易吸收，因為佢哋冇大人咁多心理障礙，佢哋學roller跌咗咪起番身再玩，但大人學就一味怕跌。」<br> 7歲半的Camelot自幼於單親家庭長大，05年Almen與Ryan共諧連理，自此兩個單親家庭二合為一（編按：Zanskar是Ryan與前妻所生的兒子），Almen認為運動令到囡囡個性樂觀，亦有助她接受家庭的結構，克服一貫單親家庭的後遺症：「樂觀係佢優點，加上佢有兩個爸爸（指生父及Ryan）都好錫佢，佢有時都會揸住家庭照問我，點解唔同爸爸（指生父）結婚，不過佢同Ryan又相處得好好，都係同佢嘅開朗性格有關，又好似佢喺班入面，中文成績麻麻，但佢都唔會自卑，佢盡咗力，我唔會怪佢。」&#13;</p><p>分享工作趣事</p><p>Almen贊成以運動教導子女，亦同時鼓勵家長應該讓子女明白父母的工作環境，她認為：「我自己教瑜伽，都會帶埋個女去上堂，俾佢認識吓我嘅工作，係一個親子活動之餘，亦令佢體諒父母嘅工作，好似之前Ryan離開香港工作十幾日，返嚟啲仔女會問佢工作情況，佢就會將工作有趣嘅事同仔女分享，建立良好親子關係。」<br> 小小的Camelot雖有主見，但同時也十分黐媽咪，二人關係十分密切，問到Camelot最喜歡媽媽甚麼地方，她即嬌嗲地表示：「最喜歡媽咪係最靚。」在旁的Almen即補充：「佢好緊我，行山嗰陣，佢唔要我行山邊，驚我有危險。」&#13;</p><p>畫畫顯天份</p><p>Camelot現就讀本地傳統小學，問到Almen為何不安排擁有混血血統的囡囡入讀國際學校，她表示：「其實我問過好多家長，想仔女讀國際學校嘅主因係想佢哋接觸多啲英文，其實Camelot呢方面好足夠，平時喺屋企大部份時間都係以英文為主，加上我好想佢識中文，學習中國人傳統思想，所以咪安排佢入中文學校。」
</p><p>提高中文水平</p><p>Almen透露Camelot的中文成績比英文成績差，故她不時以活動教學為她補習：「好似同佢行緊街嗰陣，要佢串連吓啲句子，活學活用中文，又喺屋企睇一啲簡單嘅故事書，同將佢幼稚園讀過嘅中文重複同佢練習，又會畀啲中文兒童百科全書畀佢睇，提高佢學習中文嘅樂趣。」<br> 除周一至五的返學時間外，時下家長都愛為子女排滿密密的興趣班，Almen笑言也曾經成為盲流一族，她說：「自己初初做媽咪時乜都唔識，乜嘢興趣班都會試吓。𠵱家佢大咗，邊啲冇興趣唔鍾意嘅咪唔學，Camelot好鍾意畫畫，所以會繼續畀佢學，佢仲試過參加比賽攞過獎。」</p><p>育兒心得：別向孩子洗腦</p><p>Almen一家四口，由兩個單親家庭組成，對於作為Ryan兒子的後母，Almen坦言亦有磨合期，她說：「因為Zanskar十歲前喺同佢親生媽咪一齊住，𠵱家要一齊適應過新生活，生活習慣及模式都要重新tune過，彼此要多加了解，佢（指Zanskar）錫自己親生媽咪係一件好事，亦都係一個優點，我唔會話要取代佢親生媽咪嘅地位，呢方面我好尊重佢。就算技術上，佢媽咪做嘅事令我唔認同，但我都唔會畀負面嘅意見，一切會由老公Ryan出馬，以免囝囝對我反感，同埋我會畀多啲空間佢自己思考，到佢大個啲自然會識分析。」<br> Almen又認為單親家長應該注意的地方是：「就算對方（指伴侶）幾唔好，自己有幾憎佢，盡量都唔好畀小朋友知，更加唔好同佢洗腦，因為咁樣做會影響小朋友人際，男女關係處理，唔識得同人和平相處。」&#13;</p><p>食得健康少病痛</p><p>Almen一家十分注重均衡飲食，她認為食得健康與勤做運動同樣重要，她說：「我哋以白肉為主，再加上魚，菜同雞蛋，以均衡飲食，而我日日都要一對仔女帶水果返校。」正如拍攝當日，Almen與囡囡都是吃以海鮮為主的白肉，伴以蔬菜生果沙律，務求攝取高蛋白質及高纖維，Almen說：「我哋可能一家人成日做運動，又食得健康，平時唔會特別食乜嘢補品，凉茶都唔會飲，已經好足夠，甚少有病痛。」</p></body></html>