<html><header><meta charset="utf-8"><title>天懲災民論遭圍攻<br>JaniceMan認衰兩番道歉</title></header><body><h1>天懲災民論遭圍攻<br>JaniceMan認衰兩番道歉</h1><p>繼莎朗史東（SharonStone）提出四川大地震因果論後，本地𡃁模JaniceMan也語出驚人，指今次大地震是上天懲罰，結果被網友連番痛斥。她前晚在一個賑災活動上補鑊，兩番道歉，並聲稱自己表達能力欠佳才令人誤會。</p><p>周汶錡、廖碧兒、JaniceMan（文詠珊）及傅穎（Theresa）等前晚到中環出席「EVOLVEwithMSN頒獎禮派對」，眾女捐出珍藏物品及拍賣T恤，善款撥捐救災。JaniceMan早前以「上天懲罰」形容四川大地震，遭網民強烈抨擊，她前晚也收斂笑容，在拍賣T恤時現場會由嘉賓試穿，惟獨她的T恤無人試穿，她說：「因為大會只安排三人試穿T恤，我覺得冇問題。」</p><p>自認表達差</p><p>JaniceMan其後趁機會道歉，她說：「因為我嘅表達能力唔好，我衷心咁講對唔住，我會用實際行動去表達對災情嘅心意，自己嘅表達技巧唔好，又冇經驗，我會反省正視，天災冇人想發生，係令人悲傷嘅事。」問她公開道歉，是否因擔心被廣告商封殺？她說：「我日後會以行動嚟表達我對災民嘅支持，公司嘅工作安排冇受影響，我要再衷心講對唔住，今次經一事長一智，我冇喊過，不過就有唔開心，我都要學吓講嘢技巧。」<br> Theresa表示與JaniceMan不大相熟，但作為公眾人物要小心言行，尤其對待四川地震。至於有傳林建岳想收購金牌經理人，她說：「老闆Paco（黃柏高）話冇咁事，我梗係信老闆啦！」</p><p>周汶錡體諒</p><p>模界師姐周汶錡就認為JaniceMan是細路女，相信只是一場誤會，問她可會教師妹說話技巧，她說：「佢都認錯咯，我唔敢教佢，佢唔係有心嘅，佢嘅意思係叫大家珍惜保護地球。」此外，周汶錡前晚以代言人身份出席在銅鑼灣舉行的Bella活動，問到她與法籍男友有否結婚計劃，她說：「未有，結婚係兩個人之間協調，唔係單方面。」<br> 採訪：駱華齡、梁錦雯<br> 攝影：葉君海</p></body></html>