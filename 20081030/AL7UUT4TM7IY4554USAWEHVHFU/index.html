<html><header><meta charset="utf-8"><title>中環在線：宜進利通告揭人私隱 - 李華華</title></header><body><h1>中環在線：宜進利通告揭人私隱 - 李華華</h1><p>獲彤叔旗下周大福做白武士打救嘅宜進利（304），繼續有董事跳船，本嚟清盤公司執董辭任冇乜出奇，但宜進利呢份通告有啲特別，兩位辭任嘅非執董──王怡瑞同鄧逸勤，將身份證號碼同屋企地址寫埋出嚟。咁咪即係將個人私隱公告天下？<br> 通告上，兩人連身份證號碼最後括弧內嘅數字都寫埋，住址亦完整寫晒，王怡瑞住中環半山羅便臣道XX園，鄧逸勤就住九龍筆架山XX閣，幾樓幾座都有，唔怕搵佢哋唔到。<br> 睇番上個月17號，宜進利發嘅一則非執董鄭廉威辭任通告，當時都冇寫身份證號碼同地址。華華好奇嘅唔係佢哋住邊，而係呢個係上市公司嘅要求，定係非執董自願寫？事關董事住址一向只會在招股書度披露，但都冇話詳細到連身份證號碼都寫埋。呢份通告，係人上港交所網頁都睇到，唔知公司算唔算侵犯個人私隱？私隱專員公署係咪可以解答吓？</p></body></html>