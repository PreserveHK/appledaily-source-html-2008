<html><header><meta charset="utf-8"><title>藝人講股：發嫂買滙控逆市贏錢</title></header><body><h1>藝人講股：發嫂買滙控逆市贏錢</h1><p>周潤發喺娛樂圈打滾咗幾十年，當然累積咗唔少財富，雖然發哥唔係一個擅於理財嘅人，但佢有位理財好叻嘅賢內助幫佢投資。喺英國讀工商管理嘅發嫂陳薈蓮，投資一向眼光獨到，咁多年嚟幫發哥嘅財富翻咗幾番，佢對投資股票一樣好有心得。<br> 陸菲特噚日同發嫂傾電話，問佢近期個股市咁波動，究竟有冇損手？佢話：「金融海嘯前我已經將手頭上大部份嘅股票放晒，近期個市好波動，唔係咁易玩，不過前日個市大冧時，我都趁機撈底，以77蚊買入滙豐控股（005），以57蚊買入中移動（941）。噚日個市大升，我就喺90蚊放咗滙豐，62蚊放咗中移動，但銀碼總共賺咗幾多就唔講啦！」</p><p>賺10%離場</p><p>發嫂提醒股民買股票始終有賭博成份，有一定風險，所以最好用多餘錢買，而且要定止蝕同止賺位，佢自己定咗有10%回報就離場，仲奉勸股民千祈唔好聽消息買啲冇實力嘅股。但發嫂認為中石油（857）係好股票，佢話會分階段買入。<br> 撰文：陸菲特</p></body></html>