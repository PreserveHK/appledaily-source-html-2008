<html><header><meta charset="utf-8"><title>轆Book：NissanMurano<br>花痕識「自磨」滑過打Botox</title></header><body><h1>轆Book：NissanMurano<br>花痕識「自磨」滑過打Botox</h1><p>全新一代Murano首次由代理引入香港，車身巨型，兼具智能系統唔嘢小，仲要全身冷系顏色Cool到爆。咪睇佢成身肌肉好男性化，其實佢為人貪靚，全身塗上高科技研發嘅自動修補功能油漆，少少磨損花痕自己「磨平」，眨眼就變番滑溜肌膚，勁過打Botox㖭啦！<br><br>記者：梁美甜<br>攝影：譚盈傑<br>Model：Tiffany（TheGroup）</p><p>高科技Botox車身</p><p>水貨Murano早已經喺市面見過，之但係全新推出嘅第二代Murano經由代理正式引入市場，新車更係三高：高科技、高性能、高級豪華。全新Murano車身塗上由廠方研發、擁有自動修補功能嘅油漆（AntiScratchPaint），漆油本身抗磨損能力已經較一般汽車油漆高5倍，咁已經好犀利？唔止，磨損地方更會因應情況喺一日至一星期內自行修補，所謂磨損講嘅係指一般日常清洗、沙塵擦過嘅花痕，千祈咪搵條Key挖條痕來試！一句講晒，高科技提升外觀持久性，好似自動打Botox，時刻Keep到皮光肉滑。</p><p>高級唔輸歐日車系</p><p>話新車係Sell高科技、高性能、高級豪華，絕對唔係講笑，事關Murano採用嘅AllMode4x4-i四驅系統，能因應唔同路面而自行分配前後輪扭力，好似起步時會係前後50:50平均分佈、市區平路走就以0:100前驅分佈；以及自行以30:70、40:60、50:50行走濕滑、積水以及崎嶇路段，再配合內置穩定系統同3.5公升V6偈同六速XTRONICCVT波箱，性能高操控性強行車更爽快利落，呢啲咪係四驅囉！<br> 咁大部車又有番咁上下cc同價錢，大家實會諗：「RX350車系，甚至係Touareg3.6LFSI同埋X53.0i。」係，我都係咁諗！「同樣係日本車，話晒人哋都係豐田Hi-end車系，點鍊呀？」又啱，我起初都係咁諗，不過中立啲講句，真係有得鍊，講豪華，Murano都用咗大量高級豪華配備，好似記憶功能真皮電動椅、軚環、側鏡反視鏡、電動雙天窗、電尾門等等，一啲都唔輸歐日高級車系。最盞嘅係同其他車比較，Murano嘅空間同耗油量一啲都唔差，據顯示，RX350大約係8.8km/L，而Murano就大約9.3km/L。<br> 小妹雖非熱情之輩，之但係冷色系非我所愛，冷得滯，都係帶暖系色調感覺親切啲，不過全系七種色只有一種紅酒色比較Warm，呢方面，男人就比較啱心水。</p><p>NissanMurano3.5</p><p>引擎：3,498ccV6CVT<br> 馬力：260ps/6,000rpm<br> 扭力：34.3kgm/4,400rpm<br> 傳動：XTRONICCVT-M6<br> 尺碼：4,825×1,895×1,730mm<br> 售價：$412,800<br> 查詢：合誠汽車（28035333）</p></body></html>