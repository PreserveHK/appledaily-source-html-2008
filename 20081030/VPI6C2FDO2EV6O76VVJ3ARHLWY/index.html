<html><header><meta charset="utf-8"><title>爆嘉賓外景受傷冇保險<br>馮仁昭四圍超：張家瑩質疑黃麗梅人格 - 馮仁昭</title></header><body><h1>爆嘉賓外景受傷冇保險<br>馮仁昭四圍超：張家瑩質疑黃麗梅人格 - 馮仁昭</h1><p>由黃麗梅主持亞視節目《豪遊天下》推出時收視理想，後嚟收視插水，仲俾網友狂投訴有份做節目嘅亞姐張家瑩嘈嘈閉，黃麗梅為挽收視，早前決定飛起佢，張家瑩噚日喺四季酒店出席亞視《領先2009品牌企劃》活動，對事件顯得嬲怒，反擊數黃麗梅。</p><p>「連婆乸數都計」</p><p>張家瑩還擊話：「佢講呢啲嘢前冇同我溝通，請我都係幫個節目，佢咁講令我好唔開心，拍嘢時佢叫我做乜就做乜，叫着泳衣我就着，好多要求。」張家瑩氣難下，爆出另一件事，佢話：「佢咁講我好hurt，好似俾朋友插一刀，徐自賢早前去印尼拍呢個節目時炒車，炒到屁股開花，手腳都爛晒，喺當地住咗兩日醫院，發現冇買保險，佢又唔肯出機票畀徐自賢返香港，呢個世界邊有人唔買保險，呢啲婆乸數都計，好彩我冇份去，佢咁樣個人格都有問題啦。」
</p><p>黃麗梅火滾還擊</p><p>對於張家瑩嘅指摘，黃麗梅聽後非常勞氣，佢噚日喺電話回應：「我唔知佢點解咁講，徐自賢先係當事人，其實《豪遊天下》係外判形式嘅節目，我哋安排亞視女藝員做嘉賓，合約講明出埠只係負責藝人機票同食宿，其他保險由亞視負責，而呢次徐自賢喺印尼受傷，我哋已經立即安排佢去醫院睇醫生，又搵印尼領事安排佢改機位先行返港，幟哥（指黃永幟）陪佢返嚟後仲送佢去法國醫院睇醫生，又幫佢畀埋錢，我就幫佢拎行李返嚟，落機送去屋企同慰問佢，我都冇問過行李有乜，就幫佢帶過關，係我先咁蠢。」<br> 亞洲電視高級項目統籌監製蕭孝明噚日回應：「我哋派藝員出埠拍嘢，會幫藝員買三份保險，同黃麗梅溝通咗，佢只需要負責攝製隊部份，況且今次徐自賢只係坐高卡車反車受傷，擦損少少，張小姐（張家瑩）唔清楚件事就講，有啲幫倒忙，我印象中黃麗梅對出埠同事好照顧，佢係一個有義氣嘅人。」</p></body></html>