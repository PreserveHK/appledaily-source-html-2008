<html><header><meta charset="utf-8"><title>PCFashion</title></header><body><h1>PCFashion</h1><p>今年爆紅的MiniNote同EeePC，令大家明白原來PC都可以潮得起！以下所有新機，全部可以行Vista兼於今年內見街發售，睇完你會發覺，原來PC都可以好Fashion！</p><p>Notebook變手袋
</p><p>Notebook同手袋CrossOver！點解到今時今日先有人諗到？真皮、全金屬機身，極富質感，加埋摺口位有個手環，一手抽起就可以出街，絕非為玩嘢而設計咁膚淺。<br> 不過各位IT界仝人，絕對唔可以畀身邊雌性動物見到呢部EgoSignature，因為佢絕對唔係「一次性消費」！機面使用換殼式設計，好處係隨時襯衫換裝：鈦金屬機殼、真Fur毛毛殼排緊隊，更激係有埋鑲鑽機殼，買佢隨時妹仔大過主人婆！</p><p>小紅柱多媒體</p><p>呢條圓柱體都叫電腦！真玩時發現佢真係行緊Vista，機面細芒只係畀你做功能選項，有齊插卡位、燒錄式ComboDrive、藍芽、Wi-Fi駁其他IT產物，用心明顯係要你將佢駁落LCDTV玩盡數碼多媒體。</p><p>林寶尾翼Notebook</p><p>華碩嘅林寶Notebook出過唔少，但黃色戰車機身仲要Design到成隻尾翼咁，真係型爆！鍵盤手枕位仲有真皮手墊，屋企用時不如襯番張桶椅！</p><p>直立Router裝置藝術</p><p>無線路由器唔一定要娘！BELKIN呢隻WirelessDevices直立式設計，話明針對行Vista設計，放喺客廳成件AV裝置藝術咁型仔。</p></body></html>