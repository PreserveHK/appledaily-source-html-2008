<html><header><meta charset="utf-8"><title>TouchPad亮相</title></header><body><h1>TouchPad亮相</h1><p>指尖輕拂，TouchPad閃爍的LED底燈，追星逐月的「光」隨意遊走。黑白簡約雖是永恒，但LG新機KF510話畀大家知，幻紅、星夜灰撞漸變黑底，一樣有LowProfile的高貴時尚感！當與弧形玻璃鏡面、HeavyMetal機身有了第一次冰冷的肌膚之親，到底你會迷倒在閃亮色相，還是跣入衣袋一刻的「墜落」感？<br><br>記者：朱崇德<br>攝影：陳盛臣</p><p>漸次變色機身</p><p>LG由KE850PRADA開始，已經玩咗好多代沉黑、閃銀，直至今次KF510出現，話畀大家知手機生命中，可以加上點點色彩！KF510共有幻紅、星夜灰兩種顏色，一Tone到尾未免來得有點單調乏味，所以由頂至底，由黑轉紅、黑漸灰做出了顏色的幻化感覺，變化出沉樸的高尚色調觀感。<br> 10.9mm的厚度未必係機界至薄，但玻璃鏡面機身，有如古董名錶般，做出了輕弧度拋面，而且仲好重手用上防刮花、強化玻璃做物料，都可算質感、實用兩面俱全。為保留同系機特色，機身今次仍以厚重的全金屬圍邊，可謂品味與防護齊備。</p><p>十字掣變星光觸屏</p><p>今次KF510「玩嘢」重點，都算係佢獨有的「星光觸控屏」；早個月出KF600已好玩嘢，將十字掣位變成彩芒TouchScreen，不過卡通介面略嫌太過𡃁界玩物。今次KF510明顯轉攻行政High卡士路線，十字掣位幻化作十字星芒LED燈，每次按壓會化作箭嘴，或化作鑽石星光，長長的拖尾由光轉暗，隨着指尖走向變作繁星閃爍的幻變燈光。芸芸手機常自詡為珠寶首飾，今次KF510足可堪稱！<br> 實測使用要訣，如果當佢普通十字掣，一下一下按壓，會有少少反應遲緩感覺。其實佢一樣有TouchScreen拖曳特性，功能選項「捽」住去，感覺完全DelayNoMore！</p><p>300萬靚相勁滑淨</p><p>其他手機功能，感覺都係大路夠用為主，MP3機兼鈴聲、FM收音機，配上藍芽V2.0（A2DP）立體聲耳筒，今時今日已是必備。工作常用的Word、Excel、PowerPoint、PDF亦有文件瀏覽器，感覺相當實用。多媒體功能不得不提佢個300萬像素相機連拍Video，補光燈、電子防震、九連環快拍，感覺已相當夠用。測試時發現CMOS鏡頭相片成像實淨、冇乜「砂窿」，以手機質素實在有點喜出望外！另外一提，KF510是一部2G、三頻手機，機前有如針孔鏡的洞位其實是「光度感應裝置」，作用是感測現場光度，再對顯示屏及LEDTouchPad的光暗作適度的調校，以達至慳電耐用的原則，大家唔好眼花花睇錯呀！</p><p>LGKF510Profile</p><p>制式：GSM三頻<br> 顯示屏：2.2吋26萬色（240×320像素）<br> 記憶體：內置15MB（microSD）<br> 相機：300萬像素<br> 通話時間：150分鐘<br> 備用時間：250小時<br> 體積：104.5×49.5×10.9mm<br> 重量：110g<br> 其他功能：星光觸控屏、EDGE、GPRS、WAP2.0、藍芽V2.0、MP3播放、FM收音機、文件閱讀器<br> 查詢：LG（35437777）</p></body></html>