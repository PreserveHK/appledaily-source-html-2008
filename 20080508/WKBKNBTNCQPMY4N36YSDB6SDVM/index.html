<html><header><meta charset="utf-8"><title>任擺4+1　拆凳開P</title></header><body><h1>任擺4+1　拆凳開P</h1><p>日、歐大型MPV一向競爭激烈，前者着重造型賣相，後者則着重設備配搭，客路有點不同；紅極一時嘅法國RenaultEspace，新一代熱辣到港，更高一級嘅GrandEspace今番實在有創意，中後排座椅五張凳均可任意拆出嚟，擺成茶會4+1陣式，興之所至真係去到邊都可開P狂飲！<br><br>記者：鄭達基<br>攝影：陳陶鈞<br>模特兒：Tobey</p><p>座椅任拆　天窗超大</p><p>雖然Espace嘅Design唔係人人接受到，但車廂設計同鋪排都可以話係同級之冠，就好似眼前呢部GrandEspace咁，打開車門唔只見到超大車廂，前後三排共7張半皮半絲絨座椅均採用獨立設計，可各自前後移動，更設有三點式安全帶，為乘客帶嚟多一份保障。最有創意係中後排座椅可獨立拆走，將GrandEspace變成4座位MPV，甚至抽走晒座椅變成勁大內櫳嘅貨運車都得，實用到爆。<br> 新版加得個Grand字，喺設備上的確豪得多，最吸引係個天幕式玻璃頂，無論坐邊一排凳都Cover到，坐後排都唔覺侷促。</p><p>車首變圓　更見吸引</p><p>正如我頭先咁講，好多人都覺得Espace嘅賣相唔太討好，但嚟到新款嘅GrandEspace，我諗大家一定會對佢改觀；縱使車身線條同舊有型號分別唔大，但車頭明顯改用咗傾向圓潤嘅設計，唔會再似以前尖得咁緊要，就連車尾亦有相同設計；但不足之處就係門邊鏡面積太細，難以觀察車後情況。<br> 機械配搭方面，抵港嘅新車以一台2.0公升直4Turbo引擎作核心，馬力同扭力輸出分別係170匹同270Nm；試車當日曾攀爬過陡斜嘅清水灣道及飛鵝山道，動力都係源源不絕咁輸出，絕無半點氣咳表現；當然，一套波檔比例恰當嘅5前速半自動波箱都應記一功！</p><p>供款幫你計</p><p>首期：$39,800<br> 利率：5%<br> 年期：48期<br> 每月供款：約$8,955<br> 註：以上數據僅供參考</p><p>規格</p><p>引擎：1,998c.c.直4DOHC配Turbo<br> 馬力：170hp/5,000rpm<br> 扭力：270Nm/3,250rpm<br> 傳動：5前速半自動波<br> 查詢：維信汽車（29273538）</p></body></html>