<html><header><meta charset="utf-8"><title>娛樂開Chat<br>搶爆整容願望　衞詩撐大眼應昌佑縮頭</title></header><body><h1>娛樂開Chat<br>搶爆整容願望　衞詩撐大眼應昌佑縮頭</h1><p>衞詩與應昌佑這兩位Amusic的師兄妹，前晚一同亮相《蘋果》網站直播節目《娛樂開CHAT》。問到二人如果有一天不當歌手，會選擇轉行當甚麼？衞詩和應昌佑不約而同想當設計師，衞詩說：「我會做珠寶設計，我平時都鍾意DIY做首飾。」應昌佑則說：「最希望可以將設計融入歌手工作入面。」若果要給身體整容，又會揀那一個部位？應昌佑說：「我誇張啲，想整細自己個頭。」衞詩則說：「整大隻眼啦，我笑嘅時候隻眼細到一條線咁。」<br> 談到擇偶條件？應昌佑說：「我鍾意女仔長頭髮，斯文同乖嘅。」衞詩則表示緋聞男友關楚耀只是其好朋友，她說：「我好相信緣份，緣份到就得喇。」大家可登入《蘋果》網站 http://ent.appledaily.com隨時重溫節目。 <br> 採訪：懷鈺　攝影：陳順禎<br> 化妝：Marsha(A&amp;VMakeupSchool)<br> 髮型：Tavin(HairCulture)<br> 版主：凌零發</p><p>好想俾鬼嚇　深井Kelvin</p><p>Kelvin：我想問下阿Jill（衞詩）會唔會想拍電影？<br> 衞詩：梗係想啦，我哋之前都拍過一套《弦外之音》，其實呢次係一個好好嘅經驗，好有挑戰性，我好想可以一直唱歌同拍戲，做一個全面啲嘅演出者。<br> Kelvin：如果有個角色俾你揀，你會想做乜嘢角色？<br> 衞詩：我想拍鬼片，因為見外國啲鬼片，啲人俾鬼嚇啲表情好逼真，所以好想試吓，睇吓自己做唔做到。</p><p>媽咪開個唱　阿星</p><p>阿星：我想問吓Charles（應昌佑），以前你係200幾磅嘅大肥仔，你點可以keep到𠵱家咁fit呢？因為我都想學吓。<br> 應昌佑：我當初係節食先嘅，之後減咗磅後，就keep住做運動，跑步啦，做運動減肥係最好㗎。<br> 阿星：我想問吓你媽媽（冉肖玲）將會喺台灣開演唱會，你會唔會去睇或者做嘉賓呀？<br> 應昌佑：你又知嘅？我媽咪以前喺台灣係一位歌手嚟㗎，今次喺台灣有人請佢演出，所以我媽咪第一次開演唱會，我一定會去支持同埋去睇，但我未知會唔會做嘉賓。</p><p>冲凉練唱歌　大嶼山Candy</p><p>Candy：我想問吓你平時點樣保養聲同練氣？<br> 應昌佑：練氣呢，我頭先講到我鍾意做運動啦，咁我會跑步，而練歌呢，啲人話鍾意去卡拉OK練，我就唔會喇，因為卡拉OK加咗好多Effect落去，聽唔真自己把聲，最好就係清唱，所以我會喺屋企練、冲凉時唱吓歌，或者我會播CD然後跟住唱，唱到隔籬屋投訴就停囉。</p><p>娛樂開Chat：劉浩龍、郭可盈下周輪流上</p><p>各位娛樂版擁躉，有興趣和你的偶像傾談嗎？《娛樂開CHAT》將請來劉浩龍及郭可盈擔任嘉賓，分別於5月13日（下周二）和5月14日（下周三）與讀者談天說地，參加者同時有機會得到偶像珍藏禮物，只要你有webcam及headset，並於當日6:30pm準時登入 http://ent.appledaily.com即可，節目於當晚7:00pm在《蘋果》網站直播。 </p></body></html>