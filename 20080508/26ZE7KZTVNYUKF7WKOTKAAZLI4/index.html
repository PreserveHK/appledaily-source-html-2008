<html><header><meta charset="utf-8"><title>馮仁昭四圍超：四葉辣妹挺胸伸腿夾擊港男 - 馮仁昭</title></header><body><h1>馮仁昭四圍超：四葉辣妹挺胸伸腿夾擊港男 - 馮仁昭</h1><p>噚日成班港男喺尖沙嘴嘅FitnessFirst宣傳《2008香港先生選舉》，參賽嘅港男會喺6月初進行面試，聯同海外招募嘅12位參賽者，分為少年組同盛年組角逐，決賽會喺8月2號舉行。<br> 噚日招募新港男，當然唔少得先幾屆嘅港男出嚟展示威力，黃長興、高鈞賢、袁偉豪等，由新晉嘅四葉女伴住出場，成班港男同四葉女又拖又抱，真係艷福無邊，幾個大隻港男仲即場拗手瓜晒肌肉。</p><p>束衫晒纖腰</p><p>一班四葉女着住沙灘熱褲，仲束起上衫晒纖腰，其中趙碩之雖然着得密密實實，但佢明顯係有料之人，件衫都遮佢唔到，當黃長興同趙碩之出場嗰時，趙碩之個胸仲靠向黃長興手臂，不過黃長興就若無其事；到關婉珊同高鈞賢親密現身，佢都多次胸壓高鈞賢；至於鄭健樂抱起拍檔龔嘉欣時，就抱到女方露黃底，一班四葉草女果然電力十足。</p><p>冇力拗手瓜</p><p>到無綫安排港男拗手瓜決戰，黃長興同黃長發兩兄弟對戰，結果細佬黃長發勝出，擺明讓賽，司儀陳敏之即笑黃長興：「你有冇出力㗎，淨係掛住對眼出力。」<br> 袁偉豪今年竟然冇份拍攝港男參選表格，佢話：「時間問題，當時我拍緊劇，公司都有搵我海外招募宣傳。」另外，龔嘉欣在blog留言暗示衞詩亂講嘢，龔嘉欣噚日澄清：「對佢講嘢冇特別意見，我同關楚耀唔係拍拖，大家識咗好耐，我當佢哥哥，佢喺我心目中係乖仔。」&#13;</p></body></html>