<html><header><meta charset="utf-8"><title>金手指：新相斷浮面　差佬斷做show - 孫柏文</title></header><body><h1>金手指：新相斷浮面　差佬斷做show - 孫柏文</h1><p>厲害！<br> 前日，孫柏文先至啱啱懇求過警務處處長鄧竟成，唔好硬膠。唔好求求其其，為咗做show、做「做啲嘢」，拉啲冇能力打官司反抗，拉咗都解決唔到根本問題嘅人嚟祭旗。點知篇文一出街，最鍾意逮捕14歲小朋友嘅商業罪案調查科，就即刻見功！<br> 班高級差佬即刻開記者招待會，仲要搵咗警務處助理處長（刑事）黃福全出嚟講嘢。我睇電視，見到黃福全，就發覺佢好鬼似花旗國總統小布殊。佢兩個面上都經常呈現嗰種忍不住沾沾自喜嘅smirk。<br> 不過黃福全咁得戚，都唔係冇理由。警方一眾神探，以高速度將「明星影相」案破解，將佢哋覺得係「源頭」嘅人拉咗。速度之快，有如03年花旗軍成功「佔領」伊拉克。<br> 其實，前日警方開嘅記者招待會，大家只要想像改喺航空母艦嘅甲板上舉行，再加條大大寫咗「MissionAccomplished」嘅橫額喺後面。黃福全根本就係港版小布殊。<br> 利世民話黃福全「有官威」，我有啲怕被差佬搞嘅「相片朋友」直情話佢寸。我話：「Sowhat？」寸，ok。做到嘢就得。做到嘢加寸，只係「有性格」。只要開完記招之後，再冇新相浮面，就等如做到嘢。不過如果做唔到嘢，只得寸，咁就硬膠。<br> 有人批評警方，處理呢件事「太過高調」，理由係製造白色恐怖。我完全唔同意。警方處理呢件事冇錯係「太過高調」，冇錯製造白色恐怖。不過呢啲統統都唔係批評警方嘅理由。</p><p>真正要批評「太過高調」嘅理由，係正當警方不斷「做啲嘢」，不斷開記招報喜，不過不斷有新相浮面，警方就等於高調落自己面。啲差佬係咁「高調」被兜巴星，會影響警隊喺市民心目中嘅威信！不過我相信，新相一日繼續浮面，黃福全就算拉晒特區所有會上網嘅人，都冇所謂。<br> 所以初四嗰日，為保衞互聯網自由，維園見！<br> 金手指網誌： http://phatdat.blogspot.com </p></body></html>