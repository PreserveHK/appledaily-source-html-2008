<html><header><meta charset="utf-8"><title>桔仔桔油炸金魚<br>酸味啱啱好</title></header><body><h1>桔仔桔油炸金魚<br>酸味啱啱好</h1><p>仲有兩日就過年，桔影隨處可見，買回家齋擺之餘，不如物盡其用，摘幾粒用來煮番味賀年菜。帝京軒行政總廚陶國檢就想到用桔來榨汁炸魚至金黃色，夠創意又應節，而且酸甜醒胃，非常惹味。
</p><p>陶國檢師傅
</p><p>經驗：超過10年<br> 威水史：曾任多間著名食府的主廚職務。<br> 拿手菜：喜歡將傳統簡單的菜式加入新元素。</p><p>吉慶有餘<br>（桔仔汁金勾脆斑塊）</p><p>4人份量<br> 0hr15min<br> <br> 由於純桔仔汁酸味較重，所以要加入帶甜的桔子油中和酸度。</p><p>材料</p><p>石斑肉6両、蝦米1両、鮮榨桔仔汁50毫升、桔子油少許、脆漿適量、雞粉/鹽/糖/生粉水各少許</p><p>做法</p><p>1.石斑肉加入鹽略醃，蘸上脆漿，下油鑊炸至黃金備用。<br> <br> 2.起鑊爆香蝦米至呈深紅色，下桔仔汁，調慢火煮1分鐘。<br> <br> 3.石斑肉回鑊兜勻，下雞粉、鹽、糖、生粉水埋芡，最後下桔子油快兜上碟。</p><p>貼士</p><p>桔子油可在南貨舖買到，烹煮時宜最後才加入菜中，避免香味散發。
</p><p>歡笑滿堂（甜桃伴三椒炒蝦球）</p><p>4人份量<br> 0hr15min<br> <br> 陶師傅教路先汆水再泡油，將蝦中的水份逼出，食落更爽口彈牙。</p><p>材料</p><p>蝦球8隻、青/紅/黃椒共2両、甜合桃適量、豆瓣醬/蒜茸各1湯匙、豆粉/鹽/糖各少許</p><p>做法</p><p>1.蝦球汆水瀝亁後用180℃油泡香。<br> <br> 2.青紅黃椒加鹽及少許水略煎香。<br> <br> 3.燒熱鑊爆香豆瓣醬和蒜茸，蝦球及青紅黃椒回鑊，下豆粉、鹽及糖兜勻上碟，甜合桃伴碟。</p><p>喜鵲來朝（煙熏太爺雞）
</p><p>6人份量<br> 1hr00min<br> <br> 用2斤重以上的龍江雞來煙熏，肉質才夠厚實，若雞隻太細的話，煙熏後肉質會變得嚡口。</p><p>材料</p><p>龍江雞1隻、滷水汁700毫升、黃糖3湯匙、米/香片茶葉各2湯匙、竹蔗2條</p><p>做法</p><p>1.先將雞洗淨，以滷水汁醃40分鐘。<br> <br> 2.將黃糖、米、香片、竹蔗放入鑊，開大火，燒至冒起黃煙，放入雞隻，加蓋熏20分鐘至熟即成。</p><p>貼士</p><p>筷子拮入雞髀，若無滲血水即熟透。</p><p>脆皮奶黃湯圓
</p><p>4人份量<br> 0hr20min<br> <br> 陶師傅謂以純糯米粉搓出來的湯圓皮會更綿滑，經炸香後外脆內軟，咬下即湧出幼滑奶黃。</p><p>材料</p><p>糯米粉1/2斤、水90毫升、奶黃6両、芝麻適量
</p><p>做法</p><p>1.糯米粉加入水搓勻成湯圓皮，包入奶黃餡。<br> <br> 2.煲滾水下湯圓煮熟至浮起後撈起，撒上芝麻。<br> <br> 3.燒熱油，下湯圓炸至黃金即可。</p><p>貼士</p><p>湯圓浮起後倒入一小碗凍水，待水再滾起，湯圓即完全熟透。</p></body></html>