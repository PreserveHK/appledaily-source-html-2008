<html><header><meta charset="utf-8"><title>轉個斯文Look　扮豬食老虎</title></header><body><h1>轉個斯文Look　扮豬食老虎</h1><p>跟日本版MitsubishiGalantFortis同出一轍嘅新一代Lancer，早喺上個月已經登陸香港，嗰陣大家都係俾佢嗰款加咗全車大包圍嘅Sports版吸引住，但其實無咗包圍嘅Premium版一樣咁型，設備亦好齊全，而且轉玩斯文Look，實行喺路上使出一招扮豬食老虎，贏硬！至於車價方面，比Sport版平多2萬蚊，20萬有找肯定更為吸引！<br><br>記者：鄭達基<br>攝影：伍慶泉<br>模特兒：Carey</p><p>刪減包圍　轉玩斯文Look</p><p>之前，同事Belinda試完新一代MitsubishiLancer返嚟之後，就好開心咁同我哋講話部車加咗全車包圍之後型到爆燈，而另一位三菱迷同事Chris睇完相同Catalogue後，話部車好似去年推出嘅LancerEvo.X咁型㖭！<br> 不過咁喎，對於我呢個揸車出街唔鍾意太招搖、一定要玩扮豬食老虎嘅人嚟講，眼前呢部車價唔使20萬嘅Premium版就肯定會舉高雙手投票力撐；原因好簡單，因為佢同有齊全車包圍兼賣22萬嘅Sports版相比，喺外觀上唔同嘅就只係刪減咗套包圍同尾翼，而18吋胎軨同附有AFS自動轉向功能嘅HID頭燈都得以保留，齋睇雖然斯文咗啲，但反而啱鍾意低調嘅我！</p><p>陳設一樣　車廂設備齊</p><p>上車準備出發，就喺呢個時候發生咗一單瘀到爆燈嘅事；話說之前Belinda所試嘅Sports版有Keyless無匙系統，毋須插匙就撻到車。正當我以為Premium版一樣時，坐喺我身邊嘅Sales哥哥就拎住條車匙笑笑口同我講：「着車呀？插匙啦！」<br> 講真大家又唔可以怪我，因為車廂陳設同Sports版根本無分別，加有金屬裝飾兼有音響遙控按鍵嘅三幅式軚環、聲靚並可兼容MP3嘅音響、真皮前後座椅等，全都可搵到，難怪我會誤會啦！</p><p>爽快　加速掟彎定</p><p>着咗車之後，終可親身感受嗰台編號4B11嘅2.0公升直4引擎的威力；由代理喺荃灣嘅大本營出發，取道屯門公路接青山公路前往黃金海岸，藉此感受吓喺唔同路面環境嘅表現。<br> 呢台注入咗MIVEC技術嘅2.0引擎確實好力，喺要上斜落斜嘅屯門公路上行駛，要突然加速Cut線爬頭，對佢嚟講根本一啲難度都無，其後駛到青山公路，我更刻意用設喺軚後面嘅轉檔撥片嚟轉波拖波，令部車嘅性能表現更強之外，喺青山公路呢段彎多路急嘅道路上，發覺到新車嘅懸掛設定唔錯，即使快走都好有支持力，唔會話有嚇親人嘅傾側度，抵讚！</p><p>供款幫你計</p><p>車價：$199,000<br> 首期：$19,900<br> 利率：5%<br> 年期：48期<br> 每月供款：約$4,478<br> 註：以上數據僅供參考。</p><p>MitsubishiLancer2.0PremiumVersion規格</p><p>引擎：1,998c.c.直4DOHC<br> 馬力：154ps/6,000rpm<br> 扭力：20.2kgm/4,250rpm<br> 傳動：6前速INVECS-III無段變速自動波，前輪驅動<br> 尺碼：4,570×1,760×1,490mm<br> 軸距：2,635mm<br> 車重：1,370kg<br> 車輛提供：環宇汽車（25200636）</p></body></html>