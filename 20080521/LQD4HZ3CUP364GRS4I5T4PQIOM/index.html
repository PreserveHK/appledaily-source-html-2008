<html><header><meta charset="utf-8"><title>中環在線：假新聞辣㷫馬雲 - 李華華</title></header><body><h1>中環在線：假新聞辣㷫馬雲 - 李華華</h1><p>賑災可以話係有錢出錢，有力出力。四川家吓水深火熱，大家都係中國人，梗希望有心又有錢嘅人可以捐多啲，令更多人可以受惠。不過，繼之前萬科集團主席王石話，中國成日有災害，所以捐款唔好成為企業同個人嘅負擔，呢番言論搞到喺網上俾網友圍攻之後，前日好多內地網站引述報道，指阿里巴巴（1688）主席馬雲只係捐出一蚊，理由係「捐款不在於多少，一元錢也足夠表達態度。」報道仲引述馬雲話：「對那些螢光燈下的慈善捐款，我覺得每次捐一塊錢就夠了。」
</p><p>言論出自06年舊話</p><p>呢個報道喺網上廣泛流傳，馬雲話晒係「中國電子商務之父」，身家以億元計，只係捐一蚊，難怪俾人唱。不過，直至前晚，阿里巴巴深夜出聲明，話《馬雲為汶川捐款一元錢》係假新聞。聲明詳細列出，截至星期一（5月19日），阿里巴巴為汶川抗震救災籌咗同捐咗4744.7萬銀，其中公司同員工佔594.7萬，公司設立災後重建基金2500萬，通過阿里巴巴嘅平台又籌咗1650萬。<br> 咁究竟捐一蚊單嘢點嚟㗎呢？據聲明講，篇假新聞係用咗馬雲06年一次被採訪嘅舊話。華華搵到喺06年10月嘅報道，馬雲參加咗一個慈善捐款活動，當時佢承諾要捐出一筆錢，但活動上有主辦者同佢開玩笑話：「某某老總捐1000萬噃。」馬雲梗唔啱聽啦，所以就回佢一句「我要大力提倡捐一塊錢的風氣，不要總是把善心、愛心和捐款金額掛起鈎來！」<br> 自阿里巴巴作出聲明之後，華華喺網上面已經搵唔番段「假新聞」嘅原文，加上篇報道喺網上廣泛流傳，華華亦搵唔到最先嘅出處。所以點解啲網站會引述一篇舊嘅報道？真係一個謎！<br> 電郵：mailto:LiWaWa@AppleDaily.com</p></body></html>