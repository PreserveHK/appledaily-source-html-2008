<html><header><meta charset="utf-8"><title>中環在線：天災心情差　稻香食客減 - 李華華</title></header><body><h1>中環在線：天災心情差　稻香食客減 - 李華華</h1><p>稻香（573）噚日喺旗下酒樓開股東大會，患重感冒嘅主席鍾偉平，帶病到場主持大局，同行大家樂（341）主席陳裕光都有出席，皆因佢亦係稻香嘅非執董。鍾偉平同華華講，近排大地震搞到人人心情都唔係咁好，食慾都差啲，做飲食嘅生意多少有影響，之不過佢做街坊生意，影響冇咁大，做高檔客班行家就慘啲！<br> 至於有冇員工受地震影響呢？鍾偉平話，有兩個喺深圳打工嘅阿姐，都係四川人，地震後鄉下間屋塌咗，佢知道後即時批假畀呢兩個女工，等佢哋返屋企善後，仲話對方有需要幫手嘅話，只要出聲，幫到幾多就幾多！同時，內地員工捐幾多，公司亦會照捐咁多，不設上限！<br> 另外，華華知鍾主席07年減咗一大截人工，全年薪水加津貼都係得23.6萬銀，少咗四成七，每個月計起唔夠兩萬銀，鍾主席笑笑口話唔緊要，做多啲生意，喺股息度補番數咪得囉，舊年就袋咗三千幾萬銀，難怪收少啲人工都唔緊要啦。</p></body></html>