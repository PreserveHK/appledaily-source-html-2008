<html><header><meta charset="utf-8"><title>轆Book：<br>380匹水瓶座　紅顏。知己</title></header><body><h1>轆Book：<br>380匹水瓶座　紅顏。知己</h1><p>邦邦，你真係無本心，30年嚟你不斷換車，架架都係當時得令嘅超級靚車，仲要每一架都揸得咁投入，人哋話水瓶座博愛真係無講錯。呢兩年你獨愛AstonMartin，鍾意佢沉穩高尚、剛猛有拼勁，仲話揸車如享受遊戲般嘅戀情，部車好了解到你心意，襯番晒你個星座云云。其實你有無諗過，你身邊仲有另一位紅顏知己──我呢？<br><br>記者：徐影龍<br>攝影：楊錦文<br>模特兒：Fion</p><p>喜好動人曲線美<br></p><p>Sales一句：「占士哥，Martin返咗架紅色Vantage。」你就着晒魔仆落車行試車睇車，仲猛讚棗紅色車身跑味十足，無火紅色咁招搖。當你圍住Vantage上下打量，雙手沿住車身曲線輕輕撫摸，你──知唔知我好妒忌？全車線條統一，車尾輪拱偏偏好誇張咁凸出嚟，呢一Part，你欣賞得最耐，噢，原來你鍾意大PatPat，家陣係唔係嫌我細？我知，我明，車尾股線條上揚，襯埋尾燈無錯係好吸引，不過呢啲賣點其實好膚淺，我目光反而停留喺19吋七輻式胎軨，並非因為巨轆夠搶眼，而係巨轆跑格更上一層樓，咁先襯得番水瓶座嘅你一向唔受束縛嘅Style。<br> Vantage得兩個座位，你我同車，剎那間，我真係享受到二人世界甜蜜感覺，不過可惜，你正眼都無望過我一眼，自顧自左摸右摸試新車。你讚黑色皮椅好有Feel，襯埋紅線車邊，有跑味夠高貴，軟硬適中包得你好舒服，唔似其他超跑桶椅咁包得太實，好拘謹。你仲讚頭枕特別高唔會頂頭殼，我──好想講：「其實你攬住我都可以好舒服㗎。」</p><p>V8偈動力雄厚
</p><p>水瓶座天生有敏銳觸覺同智慧，當全世界都以為Vantage係DB9簡化版，而你卻獨具慧眼，認為DB9揸法太舒服，仲大大聲話難以駕馭嘅Vantage先係你杯茶，越難揸反而越討到你歡心。老實我真係咁諗：「有幾難揸啫？咪跑車一架，揸慢啲咪得囉！」我錯了，難揸係因為軚盤超實淨，應付轉彎已經好吃力，連極力子、油門同腳掣都好鬼實淨，小女子如我揸起上嚟，簡直同架車角力無分別。令我最尷尬係波箱，1至6波轉勻晒無問題，偏偏泊車嗰陣俾個後波玩死，出盡九牛二虎之力都推唔郁支波棍，要雙手出盡吃奶之力先入到後波，泊完車搞到成身汗，我諗，你就係鍾意Vantage呢種男人力嘅表現啩？<br> 講到Vantage性能，你更加口水花四濺：「0-100km/h加速只需5秒，極速280km/h，低轉區域嘅油門反應，上到7,000轉嗰陣，已經有380匹最大動力輸出功率，而扭力高峯，亦喺5,000轉嗰陣達到誇張嘅410Nm。4,300ccV8偈，要推郁一架雙座位跑車，簡直綽綽有餘，馬力太澎湃嘞，行香港路面根本只可以點到即止，仲要掂住油門行嗰隻，4波已經玩晒，好難發揮到6前速威力。」其實你知唔知，我多麼渴望你好似對部車咁對我？我唔要咁溫柔，我要狂野！</p><p>1.19吋轆中之霸，七輻式設計，透視裏面特大煞車碟。</p><p>2.如情人般瞇起雙眼嘅尖長頭燈，已成AstonMartin標記。</p><p>3.兩側鰓位明顯見到黑網設計，感覺好有力。</p><p>4.尾燈同樣偏向修長，着齊晒燈特別迷人。</p><p>5.門柄似Fairlady同GTR，一㩒一拉式有型有款。</p><p>6.尾箱比好多雙座位跑車大，邦邦咁多架生啱晒佢。</p><p>7.V8偈仲要有成4,300cc，搞到車頭鬼咁大。</p><p>8.貴車必有嘅門檻名牌，我反而鍾情隔籬個隱藏式手掣。</p><p>AstonMartinV8Vantage規格</p><p>引擎：4,300ccV8<br> 馬力：380hp/7,000rpm<br> 扭力：410Nm/5,000rpm<br> 傳動：6前速手動波箱，後驅<br> 車價：$1,599,000<br> 查詢：富利堡（28776700）</p><p>富記劈車玩劈價</p><p>出名辣車快人一步到貨嘅富利堡，臨近年尾，將一堆超跑辣車瘋狂劈價，除咗今日介紹嘅AstonMartinV8Vantage，由$1,899,000喪減30萬外，仲有日本國寶級GTRR35，有碳纖、BOSE音響嘅頂級版，由$1,139,000劈至$929,000；而凌志最辣超跑ISF，亦由$1,179,000減至$999,000。尚有其他冧價車款，又係嗰句，有買趁手嗰隻啦。</p></body></html>