<html><header><meta charset="utf-8"><title>事後孔明不是先知 - 左丁山</title></header><body><h1>事後孔明不是先知 - 左丁山</h1><p>餐廳羅屬下其中一間意大利餐廳在「快樂時光」時候，生意甚好，周時有二三十人訂地方開派對，年青賓架Ｋ係其中一個。呢日偶然同佢講起，為何啲外國人經常到餐廳羅處開party？賓架Ｋ說：「你哋以前嘅作風或者跟我哋唔同，譬如你哋請食飯，用輪流做東嘅方法，輪流找數。我哋呢，要每次分清楚，二十個人飲湯，就叫餐廳開二十張單，碌二十張卡，亁淨利落。好多做外國人生意嘅餐廳，都肯咁樣做，但私人會所一定唔肯。餐廳羅間餐廳近住IFC，所以幾受歡迎。」<br> 人客覺得亁淨利落啫，餐廳就會覺得好煩，手續與紀錄都增加咗，不過為咗做生意，乜都要制，以客為尊吖嘛。但中式食肆要分單，難度甚高，搞唔掂。外國作風要分單，你唔請我，我唔請你，亦有另外一種作用，就係有時方便向公司申領（claim）補貼。</p><p>賓架Ｋ上星期四吃早餐之際，聽到恒生銀行要為華盛頓互惠銀行債券撥備，不禁嚡嚡聲，佢話在西岸讀書嗰陣，周圍見到WaMu嘅提款機，知道係一間大型儲蓄銀行，如果有人叫佢買WaMu債券，佢唔會懷疑呢間銀行嘅信貸可靠性以及償債能力，故此恒生銀行買入華互債券，賓架Ｋ唔覺得驚奇，佢所以嚡嚡聲嘅，就係華互與美聯（Wachovia）呢啲大銀行都會唔掂啫，一年半年前邊個會估得到，事後孔明梗係好醒啦，事前就冇邊個係聰明人，譬如「平保」班投資專家，據講全部出身名校，薪酬驚人，點解佢哋去年會買入富通銀行股權？富通為爭收購荷蘭銀行（ABNAmro），出資二百四十二億歐元，亦只不過係去年嘅事，歐盟官員自稱監管嚴密，非美國「牛仔」可比，但一樣照批呢單巨型交易，𠵱家富通要為呢單收購撥備一千五百億港元，比利時、荷蘭、盧森堡三國聯手救駕，富通股東與債券持有人使唔使歐盟監管當局賠償？賓架Ｋ講咁多嘢，當然係有感而發，佢話：「由2003至2008年上半年，如果我預料得到雷曼會破產，我會唔會銷售雷曼擔保嘅產品？比任志剛聰明十倍嘅人都諗唔到啦，現在鬧金管局與證監會監管不嚴之人，簡直係財經文盲，可惜佢哋唔係先知！」</p></body></html>