<html><header><meta charset="utf-8"><title>股神小故事：聽老竇話唔掂科網股</title></header><body><h1>股神小故事：聽老竇話唔掂科網股</h1><p>畢菲特踏上股神之路，途中遇過唔少風風雨雨。要數佢老人家最難忘嘅經歷，相信唔少得99年科網股熱潮。股神奉行價值投資，但當年投資者瘋狂炒科網股，唔理股票實際價值，例如玩具反斗城當年營業額過百億美金，一年盈利賺4億銀，但市值竟唔及全年營業額只有1億兼蝕緊錢嘅eToys。<br> 巴郡股價向來都有升冇跌，跑贏大市，但喺99年科網熱，巴郡竟然逆市跌近兩成。搞到畢菲特當年俾班財經分析員寸佢過時，連美國財經雜誌《Barron's》都落井下石，千禧年前夕擺股神上封面贈興，大字標題問：「Warren,what'swrong？」。屋漏兼逢連夜雨，唔少畢老嘅價值投資信徒都捨佢而去，轉投科網股。</p><p>旁觀者咪嘮叨</p><p>股神都係凡人，畢老都在意外界批評，佢留意到世界改變咗，但經過反覆思量，最後都冇被動搖，堅持價值投資法，唔沾手科網股。畢老呢種堅持係真傳自爸爸，佢形容老竇侯活係百分百堅持己見嘅人，唔介意人哋點諗。<br> 畢老打個比喻，當佢畫緊畫，旁人讚賞佢會好開心，但當有人在旁諸多聲氣，問佢點解唔多用紅色代替藍色，佢就會同對方講拜拜，因為幅畫係佢，唔該咪指指點點。<br> （第三集）</p></body></html>