<html><header><meta charset="utf-8"><title>新變形俠醫　最叻獅吼功</title></header><body><h1>新變形俠醫　最叻獅吼功</h1><p>大批暑假上映過的荷李活大片，排住隊在這個時候推出DVD和BD，本星期就輪到唔知叫佢英雄好，還是逃犯好的綠色巨人《新變形俠醫》DVD。鍾意睇CG睇特技的，忘記舊時李安那套，今集一定合乎心水；雖然巨人咆哮次數仲多過《魔幻王國》隻阿斯蘭，仲有生吞USB手指和條褲一定唔爛，確實好笑。<br><br>記者︰陸俊雄<br>攝影︰陳盛臣</p><p>變完身例排大叫</p><p>成套戲歸根究柢綠色巨人的出現，都係美國軍方唔好，希望製造強化人出來。睇主角Bruce手腳同個頭變大變綠變巨肌係幾過癮，但要充份表達因伽瑪射線而帶來的不受控力量，公式一定係雙手握拳，仰天長吼。不過呢招獅吼功純粹有姿勢冇實際，出場動作罷了。<br> 講到真打，有3場大戰不容錯過的。首先是巴西工場內，Bruce好唔情願情況下變了身，美國軍方派精英部隊射極麻醉針，都如蚊叮一樣。在夜視鏡下，綠色環境中出現綠色巨人襯到絕。另一場是大學校園激戰，軍方連音波功都出埋，巨人仲一腳伸到奸角布朗斯基九丈遠，心都凉埋。第三是最尾兩隻巨人大戰，撕開警車當武器、星雲鎖鏈乜都出齊，亦離不開美國英雄漫畫的邪不能勝正。&#13;</p><p>間中加插笑位</p><p>除了睇打戲，偶爾都有些輕鬆搞笑位出現。首推當然係男女主角的準床上戲，神女有心，可惜Bruce一句不能太刺激令親熱戲告終。無辦法，Bruce一激動心跳加速就會變身，「做不得」好合情理。<br> 不過另有幾場戲卻好笑得來不合情理，例如Bruce在圖書館內生吞USB手指，咁都過到骨？還有他在市集中買肥人穿的超大碼彈力褲，總算向觀眾表白過，導演也曾諗過變極身條褲都爆唔爛的謎思。</p><p>必睇Makingof<br>雙碟版睇漫畫</p><p>《新變形俠醫》都係照例出了單雙碟兩版本，多一隻碟都是「Makingof」，但這次確係唔睇好過睇。因為CG位多，例如在街上兩巨人大戰的一場，成街市民亂跑亂撞，拍攝時就真係一班臨記幻想被人追殺扮恐慌罷了。反而有個收錄原裝漫畫的環節值得一睇，如解構雨中山洞那一幕，大致忠於漫畫而來，沒有看慣美國漫畫的，更值一看。</p><p>《新變形俠醫》雙碟版，售價︰$128</p><p>《新變形俠醫》單碟版，售價︰$99</p></body></html>