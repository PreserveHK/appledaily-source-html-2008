<html><header><meta charset="utf-8"><title>隔牆有耳：阿人幫狀元囡囡收風 - 李八方</title></header><body><h1>隔牆有耳：阿人幫狀元囡囡收風 - 李八方</h1><p>連任立法會嘅李卓人，喺選舉前已經收咗份大禮物，就係喺瑪利諾修院學校讀書嘅囡囡Justina會考攞到9A，成為今屆女狀元，令老竇開心到飛起。由於成績好，Justina成為大學拔尖目標，一直想做記者嘅Justina家陣諗緊，去邊間大學讀新聞系好呢？<br> 阿人見到囡囡咁頭痕都於心不忍，噚日喺爭取最低工資遊行期間，見到一班樹仁同中大新聞系學生做緊採訪時，就即刻由被訪者變身記者，猛咁問呢班新聞界學生，如果要做記者，究竟讀港大定中大好啲呢？好明顯係為囡囡收緊風噃。阿人都直認返到屋企會第一時間向囡囡報告收風結果，廿四孝老竇佢實在當之無愧。</p></body></html>