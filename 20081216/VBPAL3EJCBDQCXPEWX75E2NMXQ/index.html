<html><header><meta charset="utf-8"><title>金手指：香港醫生太羞恥 - 孫柏文</title></header><body><h1>金手指：香港醫生太羞恥 - 孫柏文</h1><p>噚日，孫柏文揸揸吓車聽收音機話：「亞視管理層又出現大變動，商務及經濟發展局副局長蘇錦樑……」我嘅即時反應係：「嘩！曾經向英女皇效忠過嘅蘇錦樑，過檔亞視！」點知收音機繼續解釋：「蘇錦樑表示，政府關注事態發展。」聽完我就諗，亞視經過連日嚟嘅發展，真係已經冇乜嘢係完全意料之外。</p><p>「張王配」做大戲</p><p>我甚至推斷，張永霖同王維基其實已經加入咗，早排霸佔旺角行人專用區嘅「好戲量」劇團。張、王兩人只係做一齣大家作為觀眾都可以參與嘅戲。我只怕觀眾知道佢哋加入咗「好戲量」，會投擲鏹水彈。到時希望王維基嘅身手有布殊咁敏捷。<br> 可能係一廂情願，不過真係唔想「張王配」呢陣特區密室中罕有嘅清風，只吹得12日就因王維基走人玩完。可能今次完全係王維基嘅佈局，希望香港人知道亞視幾腐敗，無綫（511）幾獨大，之後政府發新嘅數碼廣播電視牌照時，唔可以送畀亞視、無綫，一定要通過拍賣、投標。城電（1137）就可以買牌，搞免費大氣電波電視。<br> 一場非常豪邁嘅「勾」牌行動！</p><p>私有領匯有私心</p><p>講起特區呢個密室，今日立法會將會辯論促請政府國有化領匯（823）嘅動議。咁硬膠民粹嘅嘢，仲居然係醫學界功能組別嘅梁家騮議員諗出嚟。<br> 點解功能組別都搞民粹嘢？因為以前冇領匯時，屋邨營業醫生嘅舖位係分餅仔。所以佢哋可以從屋邨攞綜援啲公公、婆婆、BB仔手中，冇競爭咁收錢，之後買波子跑車媾姐仔。有領匯之後，居然要競爭，就當然想時光倒流，搵弱勢政府接管，跟住又可以買波子媾姐仔。<br> 如果梁家騮嘅想法係一般醫生嘅想法，香港啲醫生實在太羞恥。<br> <br> 孫柏文<br>  http://phatdat.blogspot.com </p></body></html>