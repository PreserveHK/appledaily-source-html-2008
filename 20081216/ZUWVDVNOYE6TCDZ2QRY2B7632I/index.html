<html><header><meta charset="utf-8"><title>孽吻焚情之繼續風流<br>倪震高調睇戲「做錯事都要生活」</title></header><body><h1>孽吻焚情之繼續風流<br>倪震高調睇戲「做錯事都要生活」</h1><p>被揭偷食的倪震前晚終亮相，繼前晚現身陽明山莊後，昨晚又高調往看電影，更揚言自己仍然要生活。昨日於雜誌專欄中繼續認衰認錯同時，還炮轟傳媒落井下石，甚至辣埋父親倪匡，指父親44歲時，自己經常一個月沒見他回家，自言不夠班像父親。</p><p>倪震上周被揭偷食後，發聲明宣佈與拍拖19年女友周慧敏分手，前晚首度現身大潭陽明山莊，昨晚高他又高調偕兩男一女友人到金鐘AMC戲院看西片《地球停轉日》，他看來仍然悶悶不樂，有點強顏歡笑，問他與早前被揭偷食的城大女生張茆是否會發展下去？他笑着說：「唔好意思，我冇嘢可以回應。」之後他對所有提問都不肯回應，只說：「噚日我同周刊做晒專訪，乜都回應晒，你哋等睇啦！」直至8時許看完戲後，他與友人一起到停車場取車時，大批記者又追着他提問，倪震終於有些不耐煩說：「我只係想好好生活，做錯事都要生活嘅！」<br> 前晚一臉憔悴兼雙眼通紅的倪震，承認自己做錯，聲稱經過一星期反省後，決定返港面對和承擔，暫居陽明山莊。</p><p>揶揄父親唔黐家</p><p>另方面，倪震在昨日出版的某雜誌專欄中，以「還好」為標題，就偷食事件作出回應。他表示苟且迴避不是自己性格，謂要告訴一個好消息和壞消息給關心自己的朋友和憎恨他的仇人，就是現在他還好。經過閉關反省後，倪震稱不但對自己增加認識，而且更清楚了解自己的能力。倪震自認做了愚蠢及很錯的事，自覺是罪有應得，但認為傳媒對此大肆報道，所造成的現象不但值得社會研究，更直斥有傳媒藉今次偷食事件向他報復狂踩。<br> 專欄中，倪震花了一半以上篇幅點名炮轟《頭條日報》的一篇文章的撰文者，力斥對方落井下石，指他日前一篇關於「賤男倪震」的報道文理不通，撰文之前沒有做好資料搜集之外，更把他父親倪匡也扯落水，對於該文章指倪震枉出自倪匡，倪震反駁指自己根本不夠班像父親，因父親44歲時，自己剛15歲，那時經常一個月沒見過父親回家。想不到他炮轟傳媒之餘，竟辣埋自己父親倪匡，把家事搬出來。記者昨日致電倪匡，但他已把電話關掉。<br> 儘管倪震在專欄中炮轟傳媒，但對踢爆他偷食事件的雜誌卻盛讚一番。這還不止，該雜誌昨日又刊登了倪震在廣州避鋒頭照片，報道指他與友人往食張茆家鄉海南菜，其間神色自若，有講有笑，又指倪震為方便與城大的張茆日夜共對，在搬離與周慧敏共賦同居的跑馬地金山花園後，已覓得新居。記者昨日致電張茆，但身在外地的她未有接聽電話。</p><p>Freeze自爆被媾</p><p>自倪震偷食斷正後，陸續被傳媒踢爆他到處留情兜搭異性，繼朱茵、黎姿、名模裴蓓及蕭定一旗下新人羽翹後，蕭定一旗下性感女子組合Freeze昨日又表示曾被倪震兜搭。Freeze昨日與蕭定一到平機會投訴港台不公，其間Freeze大爆入行前倪震已在交友網「Friendster」兜搭她們。<br> 成員陳樂榣說：「話做朋友，喺美國約上船玩，後尾問model朋友，話佢成日都咁做。」另一成員石詠莉則說：「覺得有啲怪囉！我哋唔會破壞人哋家庭幸褔，唔做狐狸精。」故兩人均未有應約。問她可會覺得張茆是狐狸精，三人即很大反應說：「梗係，女嘅做第三者係好討厭嘅行為，男嘅衰格啲。之前check清楚有冇老婆先，唔好話唔知囉，fans都唔可以咁，會有因果報應㗎！」蕭定一表示透過朋友想找張茆加盟，但對方避鋒頭短期內不回港，返港後才約見面。<br> 此外，Freeze和蕭定一昨日到平機會投訴港台不公，歧視她們走性感路線及整容，但不獲受理，港台高層馮偉棠昨否認有歧視。<br> 採訪：王連連　攝影：陳順禎、娛樂突發組</p><p>解碼：倪震戲劇性現行蹤</p><p>倪震因被踢爆偷啜21歲城大女學生張茆而跟周慧敏分手，有傳是倪震自編自導自演的好戲，加上倪震對踢爆他偷食的雜誌不怒反讚，事有湊巧地，該雜誌又拍得倪震日前到廣州避鋒頭的獨家照片，對倪震行蹤瞭如指掌，難免令人覺得是倪震事先知悉偷拍一事，倪震此做法，無非是想趁機與周慧敏分手，然後順理成章跟張茆一起。<br> 就連蕭定一也說：「成件事好戲劇性，好似陽明山莊（倪震前晚現身地方）咁偏遠，平時都唔會去啦。」</p><p>住城熱話<br>君如：個女學張茆就死</p><p>倪震自從被踢爆偷食狂啜城大學生張茆後，導致和拍拖19年的周慧敏分手，男方出事後一直避世，前晚他終於在陽明山莊露面，承認自己做錯並會勇於承擔責任，圈中人普遍認為倪震最重要是向周慧敏負責。</p><p>吳君如：絕對唔忍</p><p>佢做錯事唔需要向我哋道歉，佢呢單case只可以叫唔好彩啫，佢對唔住嘅唔係我哋，係佢另一半，但周慧敏又話原諒得起佢，有乜嘢好講啫？周慧敏原諒佢咪得囉。如果發生喺我身上，首先第一次我唔會忍，大家性格唔同，女人都有好多唔同，好了解周慧敏封情書，其一佢好鍾意個男人，撐到天腳底，其二佢講到相處咁好，得佢可以原諒同有資格評論對方，大家仲有乜嘢好講，講完啦。第日我個女學佢（張茆）咁我就死，咁鍾意showoff身材、樣貌同多仔媾。</p><p>蔡一智：重視慧敏</p><p>任何人做錯任何事，如果有勇氣承認過失係值得大眾原諒，但都要睇對方錯後識唔識得後悔。𠵱家我都係學習緊婚姻生活，我冇聯絡周慧敏，大家係好朋友，無論對方做乜嘢都會支持。我唔關心佢哋分手係真假，最重要係周慧敏快樂。</p><p>官恩娜：不可原諒</p><p>男人要對感情負責任，出軌行為係不可原諒，但佢兩個有自己溝通方式，𠵱家證據確鑿，我覺得唔好報道太多，因為女方會好難受。我facebook只有6位朋友，同埋我喺公開場面有見過倪震，佢冇撩我，可能我吸引唔到佢啦。</p><p>鄧穎芝：唔亂add人</p><p>我有玩Facebook，我唔會亂咁add人，唔識唔會add，所以冇人媾，而且我對倪震冇興趣，我唔係才女，又唔係玉女，佢始終係長輩，或者文章方面我可以請教佢，佢寫文咁叻。</p></body></html>