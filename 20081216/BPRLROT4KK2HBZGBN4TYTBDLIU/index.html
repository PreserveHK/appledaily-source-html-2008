<html><header><meta charset="utf-8"><title>中環在線：寶哥哥堂弟減持東亞 - 李華華</title></header><body><h1>中環在線：寶哥哥堂弟減持東亞 - 李華華</h1><p>要數今年最運滯嘅賓架富豪，東亞（023）寶哥哥李國寶應該走唔甩。不過，外面發生乜嘢事都好，最緊要兄弟同心，其利斷金，但唔知包唔包括埋堂兄弟呢？</p><p>連沽兩日套1394萬</p><p>華華咁講，係因為噚日睇港交所（388）股權披露資料，寶哥哥堂弟李國仕連續兩日減持東亞股權。<br> 據資料顯示，李國仕喺上個禮拜三，以每股平均價17.33蚊，減持咗60萬股東亞；跟手又喺禮拜四，以每股平均價17.72蚊，減持20萬股，兩日合共減持咗80萬股，令持股量由0.83%降至0.78%，套現咗1394.2萬銀。<br> 對華華嚟講當然唔嘢小，但對李氏家族中人，千零萬就濕濕碎。至於堂細佬點解減持，係咪因為唔睇好股價，咁就唔知囉！<br> 東亞噚日收報16.98元，冇升跌，睇嚟李國仕時機都捉得幾準噃。</p></body></html>