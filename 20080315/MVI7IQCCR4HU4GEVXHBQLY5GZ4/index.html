<html><header><meta charset="utf-8"><title>隔牆有耳：立會新大樓玩慳電 - 李八方</title></header><body><h1>隔牆有耳：立會新大樓玩慳電 - 李八方</h1><p>立法會議員到2011年先有新大樓用，不過到咗2020年香港可能已經冇冬天……為咗留住夏天同藍天，立會行政管理委員會噚日扑鎚決定，新大樓嘅大會議廳（圖）只會喺舉行每周大會時使用，其他中、小型會議，議員同官員只可以用較細嘅會議室。<br> 行政管理委員會噚日開閉門會議，八方聽聞議員為慳電環保，會上幾乎一致通過減低新大樓大會議廳嘅使用率，只可以喺每周三大會先可以使用，其他委員會會議就冇得book大廳開會，因為用大廳要開多啲燈，要用多啲電。講到環保，八方梗係贊成啦，最好開少啲口水會，仲慳得多錢！八方都好關心記者室安排，有議員指新大樓記者室佔地兩層，夠晒記者用，連示威市民都照顧埋，總之冇上蓋地方就可供遊行示威集會，不過有泛民議員擔心，將來示威區咁大，要班好多人馬嚟撐場，否則場地大，人數少，氣勢輸晒。</p></body></html>