<html><header><meta charset="utf-8"><title>08HondaStepwgnSpada2.4<br>MPV谷個性　跑得起</title></header><body><h1>08HondaStepwgnSpada2.4<br>MPV谷個性　跑得起</h1><p>話部七人車跑得起、有跑格，大家實話：「講笑咩？」坦白講，大家唔會期望一部七人MPV真係同部跑車一樣咁跑得啩？既然要得部七人車，絕對係以實際需要作考慮因素，要載得人多兼可以載吓物咁，至於外觀同性能反而係其次，若然部車外觀富流線型，性能又唔錯跑得兩下就絕對係Bonus，而08年式StepwgnSpada仲多埋個性化嘅型仔Outlook，絕對係一部跑得起嘅七人車。<br><br>記者：梁美甜　<br>攝影：王文忠　<br>模特兒：Enrica</p><p>StepwgnSpada係齋版Stepwgn嘅性格版本，代理致力為Spada版塑造出個性化外觀，由車頭鬼面罩到車尾泵把設計都以型格為前提。代理仲事前張揚，車展期間都會以特惠價發售，但就講到明全線車系會喺車展後調整車價！08HondaStepwgnSpada係小改款，同上一款外觀上其實變動唔多，鬼面罩換上銀色金屬飾板、HID頭燈，同埋16吋五輻式鋁圈，引擎更係環保i-VTEC兼配備CVT無段變速及七速加減撥片，最大馬力可達162匹及22.2kgm扭力，力水夠、轉波及操控又容易，喺享受駕駛樂趣方面同時兼顧得到。叫得七人車，內櫳空間毋庸置疑之外，靈活嘅摺合變動更有助唔同嘅需要。無論你要照顧一家大小，抑或要型要冧人，一樣啱！</p><p>母女篇：樣型易操控</p><p>某日，喺車展聽到兩母女抬槓：<br> <br> 母：呢部七人車坐得多人好！<br> <br> 女：又唔係揸小巴，坐咁多人做咩？<br> <br> 母：成家六個人咁多，部車仲幾型仔，有線條得嚟又不失肌肉感，內櫳又皮椅、又天窗，座位又闊落。車大又有ParkingCamera，泊車幾水皮都無有怕，最盞鬼係啲座位點郁都得，Shopping都有位擺！<br> <br> 女：又係喎！部車望落都唔係太薯仔，仲有少少跑Feel㖭。</p><p>潮人篇：夠空間唔失禮</p><p>某日，喺Cafe兩個年輕有為Style男士HighTea吹水：<br> <br> 甲：你都同我一樣買咗呢部MPV？<br> <br> 乙：女友話同佢嘅狗狗Baby出街，唔方便又唔夠空間畀佢走喎！<br> <br> 甲：HondaStepwgn空間夠大，隻狗點走都得！唔只咁，老細見我部車載得人多，叫我接埋個客兼食飯。<br> <br> 乙：部車身線條簡單得嚟又不失大方，內櫳坐得舒服，唔會失禮啲客㗎。<br> <br> 甲：最估唔到係部車原來係七速加減波，揸起嚟幾爽，162匹馬力夠晒，星期六約埋幾個Friend一次過載晒去打Golf囉！</p><p>孝順篇：上落夠安全</p><p>某日，喺某個商場見年輕夫婦閒聊：<br> <br> 男：𠵱家阿爸阿媽同外父外母都唔怕同我哋一齊去街喇！<br> <br> 女：之前佢哋怕部車逼，又怕上落車麻煩又辛苦。<br> <br> 男：呢部StepwgnSpada有390mm低地台，細細步都檻到上車，遙控、手控又或者司機位都開到門，上落兼顧晒喇!<br> <br> 女：仲有三個大天窗夠開揚㖭。</p><p>規格表
</p><p>引擎：2,354c.c./直四i-VTECDOHC<br> 馬力：162ps/5,700rpm<br> 扭力：22.2kg-m/4,000rpm<br> 傳動：CVT無段變速連七速加減撥片<br> 查詢：合群汽車（23802231）</p><p>08StepwgnSpada首展
</p><p>日期：2008年3月15及16日（今、明）<br> 時間：10am-9pm<br> 地點：尖沙嘴海運大廈展覽大堂<br> 查詢：28278622</p></body></html>