<html><header><meta charset="utf-8"><title>拉闊生活之豪食天下：豬手誘心</title></header><body><h1>拉闊生活之豪食天下：豬手誘心</h1><p>美國紐約有家日式餐廳「美肌促進食堂」（HakataTonton）專供豬腳餐，成為紐約近月熱話，店東說豬腳含豐富骨膠原，可令頭髮光采亮麗、皮膚滑溜、肌肉結實，有效過塗護膚品。他認為三十多歲開始進食，四十歲時會顯得年輕，更將豬腳奉為「超級食物」，在39款美食中，33款的材料包括豬腳。要食豬腳、豬手，香港到處都可以，想養顏話咁易。<br><br>記者：張一豪<br>攝影：伍慶泉、周旭文&#13;</p><p>工序多難搵人做</p><p>沒統計過香港豬手食法有幾多種，但肯定以南乳燜豬手最多，但除了南乳外，還有其他食法，最近試了個「冰梅豬手」，皮軟滑，肉鬆化，加上酸甜開胃的冰梅汁，一點也不膩，令人對豬手重新估計。大廚新哥話：「𠵱家好少人會做喇，因為煮時比較麻煩，好多酒樓做甜味菜，都係貪快貪方便用糖精，用得少無問題，但落得多會有酸味。要煨呢個豬手，正宗做法要用一定比例嘅酸梅、山楂同冰糖煮開，再用個汁去煨隻豬手兩個小時，之後仲要搵人即場起爐將個汁煮到收身，再燴返啲豬手，件件做到掛汁至合格。以香港現時酒樓人手咁短絀，好難搵人花時間去整。」
</p><p>食心機的菜式</p><p>在旁的太子爺Ivan亦打趣說：「係囉，我哋經常被客話出菜慢，但上菜後好少會詐型。」我一邊聽，一邊已急不及待要享受面前的豬手菜式，那個野菌姬松茸燉豬手，清甜鮮香；脆皮豬手香脆得來帶南乳的鹹香；還有入口爽滑的海參牛孖筋，我知那晚吸收了很多骨膠原，不管對我來說會不會俊俏咗，但食完新哥的心機，心情相當靚。
</p><p>豪苑酒家（23636433）<br> 地址：九龍紅磡碼頭圍道108號</p><p>白雲山出豬手</p><p>「白雲豬手」是廣東的歷史名菜。相傳古時，白雲山上有個小和尚，乘住持外出時用瓦罉燒煮豬手，豬手剛熟，住持已歸來。小和尚慌忙將豬手丟在山下的溪水中，第二天被樵夫發現，將豬手撿回家用糖、鹽、醋等調味後食用，發覺皮脆肉爽、酸甜適中，還把這個烹調法流傳，後稱「白雲豬手」。今日食白雲豬手不用上白雲山，寶湖就以白滷水去做，爽口入味又啖啖肉，而大廚達哥曾在台灣做廚，他炮製的台式豬手真的叫好叫座。如嫌齋食豬手悶，新哥推介瑤柱扒花膠公，同樣含豐富骨膠原。</p><p>寶湖海鮮酒家（28193218）<br> 地址：西環石塘咀山道16號</p><p>肥佬黎的最後晚餐</p><p>大概一年前的一期《壹週刊》，老闆肥佬黎曾在專欄中提過：「我跟同事說，行刑前要選一道菜吃，我一定選燜豬手。坐在旁的董橋說：『我也是。』……想起燜豬手，我沒法子不想到灣仔生記黃老太煮的南乳燜豬手。她煮的南乳豬手味道濃郁腴潤，軟滑甘香而不肥膩，卻又爽甜有咬口。」一直以來，豬手都不是我杯茶，所以沒放心上，但最近要找好的豬手，這個記憶又回來。可惜，原來生記為了做最好的豬手，要看季節，因為豬手口味要豐厚，冬天吃最好，加上以熱辣辣煲仔上，特別暖胃，所以只會在較冷的11至2月供應。</p><p>生記海鮮飯店（25752239）<br> 地址：灣仔軒尼詩道107-115號1-2樓</p><p>後記</p><p>好廚師都有一個共通點，就是有「心」。豬手，你落樓下雲吞麵舖隨時都有，但食後沒甚印象。但今次食的豬手，每碟都有不同做法、不同味道，連我這個少吃豬手的人都改觀了。做菜，食材重要，但師傅的心機更重要，正如達哥說：「我煮嘢要過到自己先畀人食！」豬手這種普通不過的食材，有心跟無心，吃出來都不一樣。</p></body></html>