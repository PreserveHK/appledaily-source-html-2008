<html><header><meta charset="utf-8"><title>NewNDSi眼仔睩睩<br>抵打！海鮮價$1,860</title></header><body><h1>NewNDSi眼仔睩睩<br>抵打！海鮮價$1,860</h1><p>要數近年最成功遊戲機，非PS3、XB360或Wii，而係長期銷量榜首嘅NDS；老任食住條水再推加強版NDSi，內、外追加兩隻眼仔；日本定價18,900日圓（約$1,484港元），到港水貨首日即炒上$1,960，今日最新報價$1,860；估計底價會下試$1,600，應該可在本周內出現，想出機者留意！<br><br>記者：許福合<br>攝影：梁世權<br>Model：Fion&#13;</p><p>加SD卡槽</p><p>NDSi外觀與NDSL極似，明顯分別係多咗兩隻眼仔！開機掣亦由「手撥」改為一粒圓掣，更搬到十字掣底下。另外機側仲會多個SD卡槽，雖然加咗料，機身厚度反而更薄，大小亦相差不大，舊機袋應可照用。機身觸感與NDSL不同，磨砂面無咁易刮花，亦唔驚印滿手指模。唯一可惜係GBA卡槽飛起了，舊Game無得打返轉頭。</p><p>內外30萬像素鏡頭</p><p>上芒由NDSL3吋擴大至3.25吋，不過大嘅感覺並唔明顯；下芒同玩TouchScreen，屏幕亮度分5級，但就算推到最盡，感覺舊NDSL仍較光。NDSi內外共有兩個鏡頭，同為30萬像素，最勁係可提供臉部辨識功能，可幫人物相片加眼鏡、眼淚及鬍鬚等效果；其他玩法還有測量二人相似度、扭曲相片、改變表情及畫公仔等功能。據知老任將計劃推出《DSi腦力小訓練》系列《文科篇》與《理科篇》，會採用NDSi拍攝功能作遊戲。</p><p>NDSi商店</p><p>NDSi除打機外，附設多個額外功能，例如播放SD卡內AAC音樂，並設有可消除人聲卡拉OK伴唱功能，亦可利用咪進行即場錄音（最長10秒）。NDSi將會與Wii一樣，可透過Wi-Fi連線專屬網絡頻道，到NDSi商店來下載NDSiWare，當中包括NDSi瀏覽器、記事簿等收費軟件。新機落地最令筆者不滿係介面設計好麻煩，經常會跳出問話視窗，令用家不勝其煩。</p><p>查詢：I-Gamer（27253338）<br> 地址：深水埗福華街161-175號福仁商場地下G16及G20號舖</p></body></html>