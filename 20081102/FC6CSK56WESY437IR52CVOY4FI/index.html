<html><header><meta charset="utf-8"><title>中環在線：港股今年蒸發11萬億　夠買10間滙豐 - 李華華</title></header><body><h1>中環在線：港股今年蒸發11萬億　夠買10間滙豐 - 李華華</h1><p>年初至今，港股經過金融海嘯蹂躪，總市值大拿拿蒸發咗11萬億銀有多，即係後面仲有12個「0」，睇怕就算有108條好漢嚟入市都頂唔住，呢個數有幾大？筆錢夠買啲乜呢？呢筆巨款，原來夠買起10間滙豐有餘。</p><p>夠包任總108萬年</p><p>港股主板市值由去年底嘅20.54萬億銀，到上個禮拜五剩番9.5萬億，少咗一半有多；創業板更得番460億，少咗七成，夾埋就咁蒸發咗11.2萬億。<br> 不過，如果搵108萬個任總任志剛嚟，又係咪頂得住個市呢？華華計過，按任總上年喺金管局𢭃嘅年薪1034萬計，可以請佢做足108萬年。再唔係，呢一年夠請108萬個任總嚟昅實個市、安撫雷曼迷你債券嘅苦主、同咁多間銀行高層開會，仲可以朝朝早見傳媒，若然有108萬個「任好漢」，就唔使頭痕怕分身不暇啦，就算任總要退休，都可以大把人頂上㖭。</p><p>夠起72個機場</p><p>咪話任總，就算買起滙豐（005）呢隻大笨象都得，滙豐上個禮拜由70幾蚊升番到禮拜五嘅92蚊收市，市值1.11萬億銀，即係夠買10間；又或者起個為港爭光唔少嘅香港國際機場，當年總投資1550億嘅國際機場，11.2億銀可以起到72個。不過家陣香港人最需要嘅係快樂，呢筆巨款本嚟可以起498個廸士尼等大家去開心吓，唔怪得唔高興啦。<br> 計華華話，起乜嘢買乜嘢都係假，食落肚至實惠，適逢蟹季，最好就係擦番餐大閘蟹宴，喺有大閘蟹專門店稱號嘅東海海鮮酒家擺一圍，12個人都只係7380蚊，可以擺15億圍，以700萬港人計，每人可以食足2601次，當係安撫一班蟹民同香港人夠好喇。</p><p>港股蒸發市值夠買起</p><p>港元：11.20萬億<br> 資產：港股年初至今蒸發市值　夠買：－<br> <br> 港元：1.11萬億<br> 資產：滙豐控股*　夠買：10間<br> <br> 港元：7454.85億<br> 資產：蘋果公司*　夠買：15間<br> <br> 港元：約1550.00億<br> 資產：香港國際機場#　夠買：72個<br> <br> 港元：1092.00億<br> 資產：杜拜世界島，300個人工島組成，設4000多間豪華住宅和酒店　夠買：102個<br> <br> 港元：224.50億<br> 資產：香港廸士尼＞　夠買：498個<br> <br> 港元：220.00億<br> 資產：國金一、二期#　夠買：509幢<br> <br> 港元：1033.70萬<br> 資產：任志剛年薪　夠買：108萬年<br> <br> 港元：7380.00<br> 資產：大閘蟹宴一圍12位　夠買：15億圍<br> 註：*公司市值；#投資成本；＞港府投資<br> <br> 李華華<br> mailto:LiWaWa@AppleDaily.com</p></body></html>