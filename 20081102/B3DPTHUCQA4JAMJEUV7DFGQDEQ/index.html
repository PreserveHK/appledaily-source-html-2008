<html><header><meta charset="utf-8"><title>蘋果批--信貸收縮系列：車行唔易捱 - 楊卓華</title></header><body><h1>蘋果批--信貸收縮系列：車行唔易捱 - 楊卓華</h1><p>《蘋果批Online》逢星期一、三、五晚上九時開騷<br>Click入http://pie.appledaily.com收看<br>歡迎透過web-cam即時發表意見或致電29908648安排親身上場<br><br>電郵：mailto:pie@appledaily.com<br>網誌：http://pieatapple.wordpress.com</p><p>銀行係「百業之母」，但不幸亦係今次金融海嘯嘅源頭。「百業之母」自身難保，大幅收緊信貸，過去幾年依靠銀行信貸急速膨脹嘅車行，自然受到好大衝擊……<br> <br> 主持：楊卓華　高明輝</p><p>1</p><p>羅少雄：<br> 可以講「成也銀行，敗也銀行」，因為大部份車行做緊嘅形式係，大概一百蚊本錢，可以做到一千蚊生意；一百萬嘅車收番嚟，我只需要畀十萬蚊，另外將嗰九十萬按畀銀行，銀行收番息，又會畀九十日期你，你賣唔去通常會畀你續期……最近點解會有幾間車行倒閉呢？主要就係𠵱家銀行一到期就唔幫你續，要你贖身，又搵唔到買家，所以啲車價就會冧。</p><p>事實上，過去幾年股市暢旺，帶動咗汽車銷售急速膨脹，但呢個情況已經喺今年年中開始逆轉，八月新車登記數量按年開始出現雙位數字嘅跌幅。</p><p>2</p><p>馮偉賢：<br> 無論高價、中價、低價，全數都係咁（銷量下跌），喺半年前其實呢個現象經已慢慢出現……十幾萬嘅車，銀行都收得好緊，條件好苛刻，（顧客）分分鐘上唔到會，試過一架賣緊七十萬嘅Benz，收車價跌到低過三十萬，都冇人肯接。</p><p>羅少雄：<br> 有啲銀行直情唔做，有啲幫你做，但一百萬嘅車只係幫你做一半，要個客大拿拿攞五十萬出嚟，會影響消費意欲，其次係利息高咗，以往可能講係primerate（最優惠利率）減一、兩厘，𠵱家就係primerate加一、加二，咁貴利息，原本想同你買嘅都唔同你買……</p><p>3</p><p>對比以往經濟低潮，例如九七金融風暴或者沙士時期，你哋覺得今次嘅情況有幾慘烈？</p><p>羅少雄：<br> 上兩次陣痛只係一段時間，但今次嘅痛到𠵱家都未見曙光……因為今次係銀行對車行同車主都收緊信貸。<br> <br> 馮偉賢：<br> 沙士嗰時講緊係本來賣緊一百五十萬嘅車，肯一百萬賣出去，但??家（汽車售價）分分鐘仲低，但結果都係冇人接</p><p>4</p><p>經過今次海嘯之後，以往車行依靠銀行信貸高槓桿嘅經營模式，你覺得會唔會有所改變？</p><p>羅少雄：<br> 我諗今次之後，所有車行都感覺得到，銀行係唔可以信晒一間，要信多幾間……（另外）我諗所有銀行都會重新檢討（信貸條件），譬如車主，以往可能只需畀10%首期，將來可能要畀到兩、三成，亦可能要考慮（車價佔）佢收入嘅比例。</p></body></html>