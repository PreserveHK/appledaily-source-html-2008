<html><header><meta charset="utf-8"><title>轆Book：<br>限量版Defender震慶60周年</title></header><body><h1>轆Book：<br>限量版Defender震慶60周年</h1><p>去年底，LandRover為慶祝車廠60周年而打造嘅限量版DefenderSVX於英國紅十字會嘅拍賣舞會中登場，全世界Fans虎視眈眈。至今年初，香港車迷終於可以預訂，30個配額隨即被搶購一空！究竟這老牌越野車今趟有乜突破性新搞作?直至今次終於見真身，由車主講述鍾意部車全因佢夠「震」，原來魅力一如既往──Raw！<br><br>記者：黎頌詩<br>攝影：陳陶鈞</p><p>力谷型格</p><p>「佢冷氣唔夠，行車勁震，軚幅亦唔多足……」60周年限量版DefenderSVX車主Wilson對佢部新到愛車嘅評價，我聽到目瞪口呆，然後Wilson一語中的：「我就係鍾意佢夠Raw！」玩Rover超過10年，幾乎玩盡每個車系嘅佢，見車廠推出限量版，要搶先擁有，只係因為一個字「Raw！」單睇外觀，話SVX非但唔「Raw」，仲明顯刻意雕琢過，型味十足。呢部110長陣版DefenderSVX跟StationWagon最明顯嘅差異係線條更為粗野嘅銀色鬼面罩，而且銀色部份同頭鏡組一氣呵成，多了幾分貴氣！而且車身各處都有各種以示身價嘅銀色徽章，加埋甚高調嘅巨型圓管狀腳踏，絕對搶鏡度升級！</p><p>原始操控感</p><p>打開車門更有戲劇性，越野車內竟然出現一對跑味勁濃嘅Recaro桶椅！同全車風格有點格格不入，不過Wilson大讚：「勁舒服！」而且，呢部號稱最「豪」、配備也最齊全的Defender，喺享受上都同樣講究，全新音響系統具備重低音揚聲器和USB接頭，仲可兼容iPod！講到Raw，大概在DefenderSVX身上最突出都係表現喺操控上。柴油引擎加手動，操控感原始直接，一入波踩油，感覺返晒嚟!</p><p>DefenderSVX帶頭巡遊賀壽</p><p>早幾日，大家有無喺屯門公路、西隧，又或者香港仔等地見到幾十架大大部嘅LandRover長蛇陣？開開心心60部歷代LandRoverDefender齊齊撐場，都係賀車廠60大壽！車隊由黃金海岸出發，經西隧過香港仔再入淺水灣。車主們個個興奮，機會難逢，我梗係落足眼力睇經典靚車啦！Defender嘅Fans出名狂熱，同部車裝身都花費數以十萬，當日可謂大晒冷好時機！</p><p>規格</p><p>引擎：2.4公升柴油Turbo<br> 馬力：90kW/3,500rpm<br> 扭力：360Nm/2,000rpm<br> 傳動：6前速手動<br> 查詢：LandRoverHK（27132383）<br> 售價：$480,000（已經售罄）</p></body></html>