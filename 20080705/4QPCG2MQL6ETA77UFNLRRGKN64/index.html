<html><header><meta charset="utf-8"><title>落重BRABUS料　Cute車砌出跑車</title></header><body><h1>落重BRABUS料　Cute車砌出跑車</h1><p>女仔最愛的骰夠Cute嘅細車，男仔就鍾意啲喉聲大樣夠惡嘅跑車，若能將兩者搓勻，肯定會係女喜男愛嘅車款；今日，向來力Sell的骰可愛嘅smartfortwocoupe，代理就幫佢推出一個BRABUS強化套餐，Fans們只要畀多$19,500，就可以改裝胎軨、尾喉同懸掛系統等配備，同砌模型一樣咁過癮之餘，變形兼跑得吓嘅佢，仲唔吸引到班男Fans？<br><br>記者：鄭達基<br>攝影：王文忠<br>模特兒：Stephaine（StageModels）</p><p>加料扮跑車　引男Fans</p><p>唔使多講，大家都知smartfortwo一直都係Sell的骰可愛，而且仲要係Cute遍全場嗰隻，所以今次呢部加咗BRABUSSportsPackage嘅fortwocoupe，喺外觀上改動唔太多，重點改裝嘅地方，就只有改用前16吋後17吋嘅BRABUSMonoblockVI款式合金軨、中置BRABUS雙出跑車尾喉，同埋黑色車尾氣霸等等，至於本身圓潤嘅線條就得以保留，驟眼望落去同普通版一樣的骰，但卻因為咁而加多咗一份活力氣息，踩起上嚟尾喉傳出嚟嘅咆哮聲仲靚咗好多，試問班男Fans又點會唔俾佢「吸咗埋去」？<br> 不過，要引班男Fans留意又點只咁少嘢吖？話說BRABUSSportsPackage仲包咗一套跑車懸掛系統，配埋前輪175/50R16同後輪225/35R17輪胎，就算喺彎路上高速疾走都定過抬油，同喺平路跑一啲分別都無，貼地貼到呢……</p><p>操控容易　女仔揸得掂</p><p>吸引咗班男Fans，又點可以得失班女Fans呢？所以喺改裝Body同強化部份機械結構嘅同時，本身簡潔嘅車廂陳設同易於操控嘅特性，皆全部得到保留。先講講前者，新車同普通版一樣以實用簡潔行先，中控台比上代型號設備鋪排得更易睇、更易控制，車頂仲有個超大天幕式車頂，要怪就只好怪佢係部小車，可用嚟擺放行李嘅地方唔太多囉！<br> 至於操控，咁就梗係EasyJob，999c.c.直3引擎加咗Turbo，馬力有84匹之餘仲有120Nm扭力，起步加速要快根本無難度；不過，如果你係初次接觸酷似Sequenital設計嘅5前速半自動波箱的話，咁就麻煩你要先熟習一下，免得出醜於人前。此外，始終車長只有2,695mm，因而令佢嘅TurningCircle亦只有8.75米，要窄路掉頭？女士們都可以輕鬆應付！</p><p>波箱（右）係酷似Sequenital嘅5前速半自動設計，初學者務必先要熟習一番；而中控台頂嘅引擎轉數錶同時鐘（左），都可以任你左擰右擰。</p><p>重點改裝部份</p><p>買車嗰陣畀多$19,500所換嚟嘅BRABUSSportsPackage，究竟包咗啲咩喺入面呢？</p><p>1.前16吋後17吋嘅BRABUSMonoblockVI合金軨，加上令fortwocoupe喺彎中疾走仍有十足支持力嘅BRABUS跑車懸掛系統，跑起上嚟更貼地。</p><p>2.尾喉換咗BRABUS雙出款式外，連黑色車尾氣霸都係BRABUS出品。</p><p>尖沙嘴見真身</p><p>睇完今日呢個介紹，係咪好想睇吓部車嘅真身呢？查實除咗可以去代理位於紅磡嘅Showroom外，今日仲可以去佢哋假尖沙嘴海運大廈舉行嘅全線車展；場中會展出全線smart車系之餘，多款Mercedes-Benz車系亦會同場展出，身為Fans嘅你又點可以錯過！<br> <br> 時間：今日10am-7pm<br> 地點：尖沙嘴海運大廈</p><p>規格</p><p>引擎：999c.c.直3配Turbo<br> 馬力：84hp/5,250rpm<br> 扭力：120Nm/3,250rpm<br> 傳動：5前速半自動波，後輪驅動<br> 查詢：smart-hongkong（34288666）</p></body></html>