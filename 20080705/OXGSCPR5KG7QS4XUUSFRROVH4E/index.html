<html><header><meta charset="utf-8"><title>烤doudo（２）：燒搖過市</title></header><body><h1>烤doudo（２）：燒搖過市</h1><p>要拎住大包細包通山走，霸爐洗叉點炭精開爐搞一大輪先BBQ，請你都唔去啦。好彩，銅鑼灣、油尖旺啲上樓Cafe或酒吧做到嘢，一個價錢，BBQ食物幫你醃好，爐幫你開埋，甚至幫你燒埋都仲得。一句到尾啱晒啲忽然興起想BBQ嘅懶人，即係你同我。<br><br>記者：洪偉順<br>攝影：梁細權<br>模特兒：Roy；SweetTong、Pinky、Michelle@StageModels</p><p>地點最就腳</p><p>「水瓶座」優點係就腳，逛完信和趁完波鞋街，行過兩步就到好景商場。呢間Cafe大露台面積同室內一樣大，要搞個40人Party無難度。講乜都假，啲嘢好唔好食？雞豬牛扒、魚蛋、腸仔呢亭大路嘢全部自己醃製，唔會喺出面求其買現成貨敷衍你。大廚Ricky話：「開Party最緊要人多熱鬧，我提供一隻手掌長嘅大蝦，同埋浸過紅酒無晒羶味嘅羊鞍，希望大家開開心心。」背稿咁背？唔好理，我試過件燒羊鞍，真係無得彈。</p><p>紅酒浸羊鞍$80</p><p>羊鞍浸紅酒一日一夜，燒至全熟絕無羶味，難得肉質依然鮮嫩，一咬肉汁咇晒出嚟，我最Like。</p><p>Gozdzilla（左）、LadiesFirst各$38</p><p>前者成份有青蘋果汁同七喜，顏色好搶；後者聽個名都知專For女仔飲，士多啤梨加奶，好Sweet。</p><p>原隻大蝦每隻$50<br>帆立貝15粒$70</p><p>大蝦蹬直有成隻掌咁長，蝦味重勁厚肉，唔會燒完變蝦米仔。青口、帆立貝同樣新鮮，BBQ有海鮮先加一分。</p><p>旺角好景商場301室/35211666<br> 收費：8人起爐，任食平日每位$150，假日每位$168，推介食物另外收費</p><p>任飲+任燒</p><p>「WishWineBar」露台地方係淺窄啲，不過逼逼狹狹熱熱鬧鬧咪仲好玩？呢間係酒吧，Join任飲加$50即可任燒，抵上加抵，泰式豬頸肉一定要試，燒烤食到飽，行番入室內又可以劈酒劈天光，成晚有排玩呀。負責人傑哥仔話：「我係阿四，最鍾意幫客燒烤，搵我猜枚又得喎。」</p><p>尖沙嘴漆咸道南53至55號嘉芙中心4樓/63459070<br> 收費：平日任飲男仔$250，女仔$150；星期五至日男仔$300，女仔$200，加$50任食BBQ</p><p>嘈到坼天無有怕</p><p>印象中無一間銅鑼灣上樓Cafe有「A.C.C.CafeClub」咁大個露台，足足容納到80人，位置喺新會道，無SOGO嗰邊咁多人，嘈到坼天都無有怕，有大房唱私房K。食物方面，除乜扒物扒乜丸物丸外，強力推介七味燒墨魚串，香噴噴聞到流口水。</p><p>銅鑼灣新會道6-10號京城大廈5樓全層/28906466<br> 收費：15人起爐，包場任食平日最低消費$3,000，假日$4,400</p><p>必試卜卜脆鰻魚
</p><p>「Re's」得個迷你露台，搞小型Party一流。負責人Aman話：「逢禮拜六最旺，好多熟客都鍾意上嚟飲酒BBQ。」影相當晚班熟客雖然唔肯上鏡，但個個都對燒鰻魚讚不絕口，話燒到卜卜脆最正喎，我呢？最Buy牛柳，啖啖肉啱晒我呢亭食肉獸。</p><p>尖沙嘴棉登徑13-15號棉登大廈4樓/23668802<br> 收費：十人開爐，平日包露台最低消費$1,000，假日最低消費$1,500</p></body></html>