<html><header><meta charset="utf-8"><title>轆Book：<br>升級Vitara　爆出推背感</title></header><body><h1>轆Book：<br>升級Vitara　爆出推背感</h1><p>由細飲到大嘅維他荳奶換新裝，Suzuki車系Vitara，花朵「維他奶」，咁蹺又換新Look，最新SuzukiGrandVitara2.4，比之前2.0版本排氣量更大，性能馬力再升級。踩番轉，勁力澎湃到直頭湧住出嚟，嗰種推背感，真係好好Feel。<br><br>記者：方糖<br>攝影：王文忠<br>模特兒：Enrica</p><p>升級版換新裝</p><p>最新版本GrandVitara2.4上月底抵港，我最Like佢一身火爆脾氣，性能強馬力勁，比之前版本強悍得多。之前試過入門版2.0公升Vitara，用四驅模式跑大帽山一啲都唔覺吃力，但衰在大食，耗油量高，單用D波上落斜仲有啲有心無力㖭，有失「維他奶」四驅威風形象，呢部升級版GrandVitara2.4就唔同嘞，踩油推背感強，喺我心目中，贏番唔少分數。<br> 新車內外配置更豪更型，睇外裝，有新式HID兼具自動調校投射角度頭燈、新增側鏡指揮燈等；睇內裝，換上全新投射式三圓儀錶板連Multi-function液晶顯示屏，提供車速、耗油量等資訊；中控台亦換新裝，冷氣顯示改用液晶圖象，飾邊亦用磨砂金屬配黑色雀眼木原料，實用更具科技感，營造到豪華型格感覺。</p><p>多兩萬擁更強性能</p><p>新車用2.4公升直四引擎，搭配四前速連加減波箱，馬力輸出有166匹，睇數字唔算大，Vitara不嬲都唔係以速度取勝，比起入門版2.0嘅140匹馬力僅多出26匹。不過呢個馬力夠殺有餘啦，至少起步加速唔會俾其他車比下去，若然你唔識死係要越級挑戰TT、波子、飛雞，咁我無嘢講囉。<br> 玩扭力、玩四驅功能，新車一定畀到，入門版183Nm扭力已經可以玩盡泥濘沙地，2.4版本更誇，多出48Nm，平時上落壆小心翼翼，呢勻睬佢都儍畀油話過就過，輕易到暈；加上四驅模式可自行調校輸出唔同扭力行走唔同路面，要高扭行長命斜都游刃有餘，甚有大將風範，以呢個價位嘅同級四驅車而言，GrandVitara2.4表現出色，性能咁勁都只係比入門版多兩萬，筍唔筍？又係嗰句，你自己話囉。</p><p>Suzuki<br>GrandVitara2.4規格</p><p>引擎：2,393c.c.直四DOHC<br> 馬力：166ps/6,000rpm<br> 扭力：225Nm/4,000rpm<br> 傳動：四前速自動波，前置，四驅模式<br> 車價：$279,900<br> 查詢：香島汽車（23320091）</p></body></html>