<html><header><meta charset="utf-8"><title>匆忙返港賀妻生日<br>克勤大馬騷囝囝收尿片</title></header><body><h1>匆忙返港賀妻生日<br>克勤大馬騷囝囝收尿片</h1><p>李克勤前晚在大馬雲頂舉行演唱會，熱情的fans連克勤的囝囝Ryan也十分疼錫，送上紙尿片及嬰兒用品做禮物，完騷後克勤即乘早機返港，準備為愛妻盧淑儀慶祝生日，這個爸爸真不易做，賺奶粉尿片錢之餘，還要做廿四孝老公。</p><p>李克勤前晚在大馬雲頂舉行一場「你的克勤演奏廳大馬演唱會」，今次克勤在演唱會中換了七套衫，唱了約40多首歌，在演唱《高妹》時，台上真的多了一位高妹靚女伴舞，她坐在克勤的大腿上搖來搖去，令到克勤的樣子有些尷尬。</p><p>安哥賣大包</p><p>昨日克勤坐早機返香港，接受電話訪問時說：「今次只唱一場，舊年都做過一次，我喺大馬算做得密，呢次打破紀錄，因為觀眾安哥都唱咗個半鐘，成十幾首歌，好在我早有準備啫，真係賣大包，唱足成3個半鐘。」<br> 演唱會中克勤唱到興起時下台與觀眾一齊唱，他說：「唱唱吓有位男士上台熊抱我，仲送咗啲嬰兒用品同尿片。」對於fans的熱情，克勤十分受落，BB禮物更是十分合用，克勤笑說：「我返嚟香港先，啲禮物要寄返嚟，啲尿片要遲啲先有得用。」他又表示下次到外地開騷一定要帶同太太及兒子，免得他心掛掛。</p><p>乖仔多牙仔</p><p>提起囝囝，克勤便滿心歡喜地說：「個仔識行識走，有11隻牙仔，連大牙都有，仲行得好快，不過就未識講嘢，𠵱家淨係識叫爹爹同mummum。」昨日更是其老婆大人盧淑儀的35歲生日，克勤謂並沒送生日禮物，只是一家人吃飯慶祝，共享天倫樂便足夠。<br> 採訪：丁寧</p></body></html>