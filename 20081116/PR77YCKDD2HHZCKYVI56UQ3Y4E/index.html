<html><header><meta charset="utf-8"><title>隔牆有耳：林妙可真聲真唱 - 李八方</title></header><body><h1>隔牆有耳：林妙可真聲真唱 - 李八方</h1><p>為北京奧運開幕儀式「咪嘴」獨唱《歌唱祖國》而成名嘅9歲小妹妹林妙可，噚日穿上白短裙仔化身成「愛心之星」，同聖誕老人一齊坐上開篷車出席觀塘apm商場聖誕活動嘅開幕儀式，仲即席真聲獻唱聖誕歌《JingleBells》嘅中文版，同北京奧運主題曲《我和你》。</p><p>觀眾話歌喉一般</p><p>年紀細細嘅林妙可一舉手一投足都極具明星風範，雖然有啲現場觀眾覺得，冇幕後代唱嘅妙可歌喉一般，但佢獻唱期間確實非常淡定冇怯場，仲不時同觀眾揮手，演繹《我和你》時仲配合埋歌詞做手語。之後佢又親自挑選一件閃閃嘅白色裙仔做聖誕服飾行catwalk，見慣大場面嘅妙可仲學足行天橋啲模特兒姐姐咁叉腰擺甫士。<br> 妙可話，今次係佢第二次嚟香港，覺得香港好好，風景好靚，對於首次喺香港表演唱歌亦覺得好興奮，但就當然唔及奧運演出時咁高興啦。不過，妙可嘅志願唔係做明星而係做醫生，如果爸爸媽媽同學或者朋友病咗可以幫佢哋醫病喎。</p></body></html>