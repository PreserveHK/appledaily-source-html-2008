<html><header><meta charset="utf-8"><title>台慶捧獎　眾星街頭開P<br>米雪漏夜探尹佬醫院慶功</title></header><body><h1>台慶捧獎　眾星街頭開P<br>米雪漏夜探尹佬醫院慶功</h1><p>《萬千星輝頒獎典禮2008》前晚圓滿落幕，夏雨和米雪眾望所歸榮膺視帝視后，出爐視后米雪於頒獎禮後興奮得連走兩場慶祝，先與fans到茶餐廳消夜，再直駛往威爾斯親王醫院探望病榻中的尹志強（尹佬），跟男友分享得獎喜悅，風塵僕僕也在所不計。而黎耀祥、楊怡和王祖藍等得獎藝員也在街頭與fans開P慶祝。</p><p>夏雨和米雪前晚眾望所歸憑《溏心風暴之家好月圓》贏得本年度視帝視后，米雪上台領獎時，含淚多謝病榻中的男友尹志強，揚言有尹佬及家人的支持才可令她專心工作，記者問若尹佬向她求婚可會答應，米雪甜笑說：「我諗應該係時候。」<br> 頒獎禮結束後，出爐視帝視后留在將軍澳電視廣播城為無綫官方刊物拍照，逗留至凌晨12時45分才離開。不少fans早在門外等候米雪，恭賀她攞獎之餘更送上香檳，記者問尹佬是否知道她攞視后時，米雪笑說：「尹佬全程睇緊電視啦。」</p><p>視后興奮<br>歸家回味奪獎時刻</p><p>米雪之後駕車接載幾名來自越南的fans前往將軍澳的元朗正記茶餐廳食消夜，不少茶客上前向米雪恭賀，猶如開派對般氣氛熱鬧。飽肚後，她即急不待飛奔往沙田威爾斯親王醫院，探望仍然留院的尹佬，與男友分享得獎喜悅。米雪於凌晨2時許抵達醫院，全程笑容滿面，記者問她是否與尹佬慶祝時，她說：「睇吓佢瞓未，我都買咗啲嘢食請醫護人員食。」由於視后獎座要交回贊助商刻名，米雪未能一併帶往醫院給尹佬欣賞。<br> 米雪陪了尹佬45分鐘左右便離開，她喜孜孜地說：「啲醫護人員上前恭喜我，好開心。尹佬未瞓，我哋傾咗一陣間，唔阻佢休息。」究竟尹佬有沒有趁機會求婚？她說：「我哋傾咗一陣間，未講到咁深入。」說到尹佬病情，她說：「好好，好精神。」問她會否開心到瞓唔着？米雪笑說：「今晚好開心，陣間返到屋企我會睇帶回味番今晚情況。」</p><p>視帝當旺<br>夏雨獲獎後即開工</p><p>至於出爐視帝夏雨因昨日一早為新劇《秋香怒點唐伯虎》開工，所以昨日凌晨拍照後即返家休息。記者昨日在電視廣播城碰見他，心情大靚的他雙手高舉V字勝利手勢，表示稍後會宴請《家好月圓》台前幕後工作人員吃飯，不限銀碼，最緊要食得好。問夏雨有否向身在加拿大的太太和子女報喜時，他說：「有同個女及太太聯絡，個女都唔知係乜獎，而我同太太講時佢就話已經知道，因為有其他人打咗畀佢，佢有戥我感動，做咗咁耐有呢個獎。」與無綫合約方面，夏雨有意動筆，但稍欠細節。<br> 獲最佳男、女配角的黎耀祥和楊怡昨日凌晨12時許離開無綫時，大批fans在門外等候跟他們開香檳慶祝，high爆的楊怡一度拿起整支香檳「吹喇叭」，而專程到場打氣的黎耀祥太太和囝囝亦分別忙為祥仔斟香檳和拍照。<br> 此外，胡杏兒、王祖藍、馬國明、鍾嘉欣和胡定欣的fans，前晚亦有到無綫門外等候偶像，王祖藍和胡定欣fans更送上鮮花及開香檳，慶祝二人獲選飛躍進步男、女藝員獎。<br> 採訪、攝影：娛樂突發組、李珮洳</p><p>一網講盡：郭羨妮胸壓阿姐</p><p>前晚的台慶頒獎禮上，郭羨妮穿開胸逼爆裝性感壓全場，加上她坐在汪明荃後排，故每次拍攝汪明荃時均拍到其胸部大特寫，網友嘩然之餘更引發激烈討論。<br> <br> Jonaldo：大過阿姐個頭！<br> <br> nevillesih：佢坐喺汪呀姐後面，頭先一影汪呀姐就影佢個胸喺電視嘅左上角。<br> <br> 上唔起：谷咁行做咩呢，又冇獎攞。<br> <br> Linpatsze：佢件衫好唔掂，成晚個鏡頭都影住佢個胸，好難頂！<br> <br> 芝士火腿三文治：啱啱睇到佢個胸好似化咗妝。<br> <br> 資料來源：香港討論區</p></body></html>