<html><header><meta charset="utf-8"><title>轆Book：獅級霸氣PorscheCayenneGTS
</title></header><body><h1>轆Book：獅級霸氣PorscheCayenneGTS
</h1><p>獅子座，深得太陽神守護，日照下全身散發令人難以抗拒嘅魅力。絕對自信、絕對樂觀係獅子寫照，驕傲自滿又熱情滿溢，與生俱來就係眾人焦點所在，一如Porsche天生就擁有吸引旁人目光嘅魅力，CayenneGTS霸氣又強悍，氣勢猶如王者獅子一般，無可抗拒。<br><br>記者：梁美甜<br>攝影：楊錦文<br>Model：Miyoko（StageModels）</p><p>表演慾強</p><p>獅子座天生表演慾強，又熱情好客，時刻都精力充沛，全天候24小時都充滿力量。一如CayenneGTS，SUV車形五座皮椅加後排獨立出風口，至適合獅子廣邀朋友遊玩。尾廂超大，更係掃貨玩樂必備，摺合後排又可騰出更多空間，加上掀背式尾門，隨興地客串搬運工人又何妨！最重要嘅係高度搶眼，就如獅子嘅演出舞台，揸出街「慢遊」保證收視爆燈；要快，飆起來更突顯王者風範，一條長長馬路，就係GTS嘅表演舞台。</p><p>操控性最強</p><p>舉凡馬路上有Porsche經過，目光總不自覺跟隨着看，就好像絕色美女走過，搖曳生姿，總吸引到眾人目光。Cayenne車系新成員GTS遊走之處，同樣係目光聚焦所在。CayenneGTS前後造型保留CayenneTurbo霸氣外形，單係氣勢已經贏開巷，GTS車系獨有的紅及金色更有如獅王登場，就算企定都光芒四射，氣勢迫人。CayenneGTS性能在於Turbo及S之間，但並唔代表性能中庸，相反其操控係三者之中最強一部。車身搭載4.8公升V8引擎，配TiptronicS六前速自動波箱，以及強化底盤再將車身降低24mm，首部以鋼製彈簧搭配電子避震控制系統，加埋PorschePASM懸掛系統，令GTS就算以高速上落斜或疾走濕路石路都瀟灑自如，引擎馬力輸出更高達405匹，比CayenneS車款足足多20匹，想要推背感、瘋狂速度感當然無問題。作為獅王，力量強勁亦同時懂控制，高性能又高操控性嘅GTS與獅子絕對係SuperMatch。當行車轉數運行至3,500轉時更能釋出500Nm強大扭力，重心低穩定性高，再配合內裝電子操控系統，身形龐大，渾身潛藏爆發力，就像獅王蓄勢待發，準備捕捉獵物一樣！</p><p>規格<br>PorscheCayenneGTS</p><p>引擎：4,806c.c.V8<br> 馬力：405hp/6,500rpm<br> 扭力：500Nm/3,500rpm<br> 傳動：TiptronicS六速自動，<br> 前置，四輪驅動<br> 尺碼：4,795×1,957×1,675mm<br> 售價：$1,298,000<br> 查詢：PorscheCentreHK（29262911）</p></body></html>