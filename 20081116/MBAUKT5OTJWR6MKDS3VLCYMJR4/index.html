<html><header><meta charset="utf-8"><title>李孝利領成績表攞晒彩</title></header><body><h1>李孝利領成績表攞晒彩</h1><p>韓國「MnetKMMusicFestival」（MKMF頒獎禮）噚晚喺首爾派發首張樂壇成績表，今年破天荒由中、日、韓三地直播，雖然韓國又凍又落雨，但無損fans守在紅地毯兩旁睇偶像嘅心情，女歌手李孝利更加要靚唔要命，抵達會場時寧願除低皮草低胸上陣，後來佢又同BigBang表演助興，更同成員之一嘅T.O.P激吻，真抵佢連奪最佳女歌手同最佳跳舞音樂獎。</p><p>神起砌低勁敵</p><p>Rain擔任大會司儀，東方神起就好巴閉，連奪網上人氣獎、手機人氣獎等四個獎項，將佢哋嘅勁敵、獲頒下載音樂獎嘅BigBang比咗落去。WonderGirls（WG）着短裙大晒美腿，向SHINee頒發最佳男新人獎，至於WG嘅《Nobody》亦奪得最佳MV導演獎。最佳男歌手則成為徐太志嘅囊中物。</p></body></html>