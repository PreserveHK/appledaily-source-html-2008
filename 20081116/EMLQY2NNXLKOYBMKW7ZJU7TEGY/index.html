<html><header><meta charset="utf-8"><title>蘋果批--經濟機遇：唔拖後腳已經係幫忙！ - 楊卓華</title></header><body><h1>蘋果批--經濟機遇：唔拖後腳已經係幫忙！ - 楊卓華</h1><p>《蘋果批Online》逢星期一、三、五晚上九時開騷<br>Click入http://pie.appledaily.com收看<br>歡迎透過web-cam即時發表意見或致電29908648安排親身上場<br><br>電郵：mailto:pie@appledaily.com<br>網誌：http://pieatapple.wordpress.com</p><p>經濟機遇委員會被各界批評冇乜料到，但其實香港人善於靈活走位，只要政府唔好冇嗰樣整嗰樣，減少一啲官僚嘅繁文縟節同民粹政策，對好多中小企嚟講，已經係好大嘅幫忙……<br> <br> 撰文：楊卓華</p><p>1</p><p>例如世界銀行嘅報告就指出，喺香港開設一間新公司所涉及嘅手續同登記程序，就仍然多過競爭對手新加坡；大家耳熟能詳嘅經驗，包括好多餐廳食肆開張好耐都申請唔到酒牌，令佢哋做唔到原先預期嘅生意額，呢方面如果有所改善，對好多start-up嘅小中企已經係大幫忙。</p><p>諷刺嘅係，香港政客嘅「大家長」心態反而越來越追貼新加坡。過去幾年趁住經濟好景，民粹政客就為香港引入咗好多「為咗我哋好」嘅監管，例如喺一刀切禁煙之上，政客就強迫所有成年人「小兒化」，連去酒吧都唔畀吸煙。</p><p>一刀切禁煙明年就會全面伸延至所有酒吧同娛樂場所，政客可能覺得「無傷大雅」，但中小企老闆就認真多得佢唔少。根據過去經驗，大公司面對禁煙都應付得頗為吃力，可以想像好多小本經營嘅酒吧，明年分分鐘會因為全面禁煙而要摺埋。</p><p>駱國安：<br> （去年禁煙後）我哋搵一啲新市場，譬如早餐唱Ｋ、開發聖詩歌曲、大量採購粵曲，拉番一啲新客源……但我可以話畀你聽，我哋係走咗一批𠵱家去酒吧、或者北上消費嘅高消費客，以致最高峯我哋有十九間分店，𠵱家得番十四間，其實我哋係收縮咗。</p><p>2</p><p>與此同時，民粹「環保」分子政客近年又開始引入各式各樣「環保稅」同其他監管。最慘係「民粹環保」嘅標準，往往只係憑佢哋嘅感覺，例如大家有時冇乜胃口食剩咗少少飯，佢哋就會鬧你「浪費」，一啲回收企業將啲廢料賣往內地循環再造，佢哋又會鬧你「輸出污染」：到咗𠵱家經濟衰退，餐廳碟頭飯縮水兩三成，中小企因為內地廢料需求劇減而面臨倒閉，佢哋又會轉為鬧第二樣嘢……</p><p>就係咁樣，政客係咁推佢哋心目中「改造社會」嘅監管措施，完全忘記咗香港經濟一直係中小企倚仗寬鬆、自由嘅營商環境打拼出嚟嘅。𠵱家經濟逆轉步向衰退，政客如果真係有心幫中小企，倒不如將過往假大空嘅民粹政策，逐一拆牆鬆綁，唔好拖住佢哋後腳，已經係好大嘅幫忙。</p></body></html>