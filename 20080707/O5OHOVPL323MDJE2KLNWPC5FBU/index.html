<html><header><meta charset="utf-8"><title>中環在線：地產商回購股份撐股價　大劉最狠 - 李華華</title></header><body><h1>中環在線：地產商回購股份撐股價　大劉最狠 - 李華華</h1><p>銀行加息，息口敏感嘅地產股首當其衝，多家大行加入唱淡地產股行列，唔少散戶嚇到斷纜止蝕，就喺呢個時候，華華留意到地產股密密有回購，當中華置（127）、合和（054）及太古（019），上月至今都有啲動作，當中規模最大、涉資最多嘅係華置，6月23至7月4日連續9個交易日，dayday回購，總共動用咗3.6億銀。</p><p>一個月回購19次</p><p>佢哋係想托市，抑或覺得「入貨係時候」？趁股價平，乘機增加番股東嘅持股比重，咁就要睇番幾間地產商對上一次大規模回購後嘅股價走勢，喺歷史度搵答案。<br> 春江水暖鴨先知，華華發現，地產股回購之後，股價過得幾個月就會見升浪，先睇華置，佢哋喺06年10月起，一個月內回購咗19次，9個月之後，股價開始升，最高有五成升幅。<br> 合和亦喺06年10月至11月5次回購，到7個月後就見首個升浪，股價上到36.4蚊，同回購首日個股價比，升咗六成幾。至於太古，上年中都有6次回購，之後短短4個月就見首個升浪，可以話係最敏感嘅春江鴨。不過浪嚟得快，唔代表升得高，股價增幅只有三成幾。咁今次三隻鴨邊隻先係春江鴨，跟定唔跟，自己諗吓啦！</p><p>地產股回購股價表現</p><p>-華置（127）-<br> ‧《過去一個月》	<br> 回購次數：9<br> 數目（萬股）：3143.4<br> 涉及金額（億元）：3.58<br> ‧《上一輪回購》<br> 回購起始日：05/10/2006<br> 增持後首次升浪：9個月後<br> 股價變幅（%）*：50.4<br> <br> -合和（054）-<br> ‧《過去一個月》<br> 回購次數：8<br> 數目（萬股）：94.6<br> 涉及金額（億元）：0.28<br> ‧《上一輪回購》<br> 回購起始日：17/10/2006<br> 增持後首次升浪：7個月後<br> 股價變幅（%）*：62.1<br> <br> -太古（019）-<br> ‧《過去一個月》<br> 回購次數：2<br> 數目（萬股）：98.9<br> 涉及金額（億元）：0.74<br> ‧《上一輪回購》<br> 回購起始日：25/06/2007<br> 增持後首次升浪：4個月後<br> 股價變幅（%）*：34.5<br> <br> *增持首日至首個浪頂<br> 資料來源：港交所<br> <br> 電郵：mailto:LiWaWa@AppleDaily.com</p></body></html>