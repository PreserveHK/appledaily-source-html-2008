<html><header><meta charset="utf-8"><title>中環在線：四叔自傳（Part2）　唔講楊國強
 - 李華華</title></header><body><h1>中環在線：四叔自傳（Part2）　唔講楊國強
 - 李華華</h1><p>勤+緣（2366）行政總裁梁鳳儀執筆寫「四叔」李兆基第二本自傳，已經有好一段日子，好多四叔粉絲（包括華華在內）等到頸都長埋，希望本書快啲面世，話晒四叔首本自傳出版已經係1997年嘅事，到𠵱家前後相隔咗11年。</p><p>記載97後點滴</p><p>身為四叔「御筆」嘅梁鳳儀噚日話，自傳個餡已經寫得七七八八，希望明年初可以出版。之不過，四叔旗下煤氣（003）等嘅公司枝節仲未起到貨，又未update番四叔前排拉大隊到上海、北京幾間大學攞嗰啲榮譽銜頭……華華真係越聽越擔心，最驚喺個餡要加碼再加碼，寫埋近期四叔出面調解新地（016）郭氏兄弟內訌紛爭、「億億聲」借錢畀好友碧桂園（2007）主席楊國強買電視廣播（511）等嘅香江軼事，咁就真係出書遙遙無期。<br> 梁鳳儀就大賣「才女」本色，話本傳記係屬於報告文學，記載四叔喺回歸後嘅重要轉變云云，唔會寫今日借錢畀好友甲、聽日借錢畀夥計乙，搞到好似本數簿咁，呢啲內容都係留番畀寫實嘅新聞工作者。<br> 其實作為四叔粉絲，等吓呢本part2都係值得，因為呢短短11年，香江股市經歷咗唔少風風雨雨，地產致富嘅佢亦喺呢個時候冒出，04年佢私人揼本500億銀，成立投資旗艦「兆基財經」，資產值翻幾番而晉身「股神」之列，讀者或者可以從書中參透一吓股神秘笈嘅精華，等待下一個牛市發揮所長。<br> <br> 電郵：mailto:LiWaWa@AppleDaily.com</p></body></html>