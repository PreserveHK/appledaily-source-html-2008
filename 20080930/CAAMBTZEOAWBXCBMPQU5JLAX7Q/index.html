<html><header><meta charset="utf-8"><title>中環在線：買保險送Benz - 李華華</title></header><body><h1>中環在線：買保險送Benz - 李華華</h1><p>保險經紀爭客一向激烈，早排AIA（友邦保險）俾阿媽AIG（美國國際集團）拖累，搞到一班客仔喺門口排晒長龍要退保，其他保險公司見到咁嘅情況，梗係即時把握時機，趁機吸納呢班準客仔。<br> 不過唔少人已經對保險公司失晒信心，就算一街都係拎住保單冇地落腳嘅客仔（唔少仲係大客㖭），都唔係咁易捉得住佢哋。AXA（國衞保險）就諗到送Benz搶客，佢哋搞咗個大抽獎，分12個禮拜，個個禮拜送出一部高清液晶體電視，終極大獎仲係平治C系列名車。每年保費5000蚊以上就可以參加抽獎。<br> 以前買保險，送小禮物好似筆呀、杯呀就見得多啫，再唔係就送多份純壽險之類嘅平價保險，但買保險送Benz，雖然話係大抽獎，過去咁多年都真係冇乜見過，今次開咗呢個頭，遲啲大抽獎會唔會送層樓過你呢呵！</p></body></html>