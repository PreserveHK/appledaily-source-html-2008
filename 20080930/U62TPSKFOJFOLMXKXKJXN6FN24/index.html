<html><header><meta charset="utf-8"><title>中環在線：畢菲特「衍生工具如性伴」 - 李華華</title></header><body><h1>中環在線：畢菲特「衍生工具如性伴」 - 李華華</h1><p>股神自傳《TheSnowball:WarrenBuffettandtheBusinessofLife（雪球：畢菲特與人生經營）》噚日港、美同步推出，華華第一時間搶購拜讀，發現股神一生涉足唔少投資產品，但對衍生工具就好有戒心。佢老人家幽默抵死咁話：「衍生工具好比性愛（Derivativesarelikesex）。」問題唔係你同邊個瞓，而係同你瞓嗰個，仲同邊啲人瞓。估唔到平時木口木面嘅畢菲特，講起嘢嚟會咁啜核。<br> 點解咁講？原來98年美國大型對冲基金長期資本管理（LTCM）出事，畢菲特一度夥拍高盛救亡，結果唔使多講，但當時佢就批評LTCM涉足嘅衍生工具關係錯綜複雜。<br> 當年有多間金融機構出手救LTCM，家陣雷曼兄弟就冇咁好彩，要申請破產保護，香港散戶買咗由衍生工具包裝成嘅雷曼迷你債券，搞到損手爛腳，佢哋聽到股神咁形容衍生工具，睇怕都笑唔出。<br> 美國次按爆煲，唔少投資者聞按揭投資產品色變，但股神膽識過人，認為家陣係尋寶大好時機，充份體現佢「在別人恐懼時我貪婪，在別人貪婪時我恐懼」嘅投資策略。不過佢唔係冇戒心㗎，喺自傳度話明投資前要做足準備，一般投資者就無謂掂咁話。</p><p>教投資者買ETF</p><p>畢菲特仲向投資者推介追蹤指數基金（ETF），一來管理費低，二來避免喺唔啱時間做咗錯誤嘅投資決定。如果長線睇好美國市場，不妨吸納有質素嘅股票。佢仲語重心長話，要趁年輕及早投資，慶幸自己開始得早，將雪球滾大，再遲十年，一切都唔同晒。<br> 想買股神本自傳唔難，華華噚日去幾間書局八過，首批入貨量得30至50本，價錢由204蚊到315蚊不等，不過下晝未到放工，本書已賣得七七八八，所以有買趁手。好似中環間三聯，第一批貨入咗30本，下晝兩點幾已賣剩一本；國金間Dymocks就入咗50幾本，下晝好快賣剩約10本。</p><p>股神大使另有任務？</p><p>股神入股比亞廸（1211），噚日開記招，除咗有代表畢菲特出席嘅「股神大使」Sokol，仲有兩位深圳市政府代表，分別係市長科技顧問劉應力同副秘書長高國輝。<br> 見到兩位領導咁支持，自然令人聯想單刁有深圳政府祝福，甚至係政府一手促成。不過Sokol同記者講：「深圳市政府應該係同你哋同一日知。」咁又係，股神揀股從來都係睇有冇價值，邊使畀面政府啫。</p><p>訪港交所莫非探路</p><p>講開Sokol，佢噚日唔止出席比亞廸記招，仲去埋港交所（388）同主席夏佳理sayhi。<br> 據港交所新聞稿話，兩人就全球經濟、金融市場發展同內地投資商機交流意見。而Sokol就話中國市場活力充沛（同美國比又的確係囉），好開心可以參與，而香港提供好多呢方面嘅機會。<br> Sokol去得港交所，照計唔會空手而回，應該係幫股神買貨搜集資料，咁此行有冇攞到啓示呢？<br> <br> 李華華<br> mailto:LiWaWa@AppleDaily.com</p></body></html>