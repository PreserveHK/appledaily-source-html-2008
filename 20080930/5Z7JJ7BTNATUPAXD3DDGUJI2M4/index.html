<html><header><meta charset="utf-8"><title>魚缸暴炒族：撈底最緊要識食糊 - 方星俠</title></header><body><h1>魚缸暴炒族：撈底最緊要識食糊 - 方星俠</h1><p>美國「國難」當前，眾議院竟可否決7000億美元救市方案！前晚星俠夜不能寐，一路全程睇實美股走勢就一路心驚驚，原來這就是民主國家可愛之處！咁搞法，真係估佢唔到。<br> 按理前日應冇乜淡友敢沽過夜，因為大家都諗住救市方案應「暢通無阻」。美股前晚大跌777點，港股昨日大幅低開逾千點，事前唔敢沽過夜的淡友自然食唔到呢一浸，但金融海嘯已席捲歐洲，投資氣氛轉壞兼變數增加，淡友可能見勢伺機追沽。但昨日港股又玩「大奇迹日」戲碼，開市後即追沽的淡友可謂有苦自知。</p><p>會否再現大奇迹日？</p><p>計埋舊年「817」，港股已三度出現「大奇迹日」玩法，好多散戶開始習慣成自然，認為股市大跌過千點隨時拗腰上返去，但類似的奇迹下次會否再出現？大家不妨思考一下。<br> 中國海外（688）昨低見7.77元，惟未跌穿近期低位6.98元，即隨大市步伐收復失地之餘，更倒升5%至9.20元收市。以中海質素，誠是內房股板塊炒作首選，但家陣內地樓市立立亂，冇人估到幾時復蘇，股價表現咁勇應屬跌得殘而反彈，股友若有幸低撈成功，應伺機食糊，不宜大貪。<br> 方星俠</p></body></html>