<html><header><meta charset="utf-8"><title>手感響鬧　叫醒爛瞓豬</title></header><body><h1>手感響鬧　叫醒爛瞓豬</h1><p>唔夠兩個月就到會考，𠵱家先開快車？遲唔遲啲呀！不過，有充份準備，總好過兩手空空步入試場。近期，SonyEricsson就推出一部專為爛瞓豬而設嘅手機W380i，咪以為佢只提供最基本嘅響鬧功能，當佢響嗰陣，話之你點樣㩒都冇用，皆因機面上特設揮手感應技術，用手指喺機面掃一掃，鬧鐘過幾秒自然會停，比一般鬧鐘搞鬼之餘，對付唔肯溫書嘅爛瞓豬最得！<br><br>記者：陳國輝<br>攝影：梁細權<br>Model：Yu@PureModel</p><p>輕掃機面變靜音</p><p>W380i呢次定價$2,000有找，聽落咁筍，但究竟用落又係點呢？筆者就試用過W380i的揮手感應，玩法一如所料，只需用手指輕輕喺機面上掃一下，當Sensor感應到便會關掉鬧鐘，或把來電鈴聲轉為靜音。前者適合校鬧鐘起身溫書嘅朋友，至於後者，則專為開會人士度身設計。但問題係Sensor敏感度麻麻，通常要掃四、五次先有「反應」，如有手機版行家就表示要對住音樂鍵位置輕輕咁掃，反應最好；亦有人話最敏感嘅位置在相機，眾說紛紜，但作為手機新玩法，點都值得撐！</p><p>凹凸鍵搞新意思</p><p>貴為W系列一分子，賣點當然係Walkman播放功能。W380i最特別係機面上嘅凹凸面設計，睇落有啲似盲人專用鍵，好似太平凡，但配上個紫色外殼之後，整體感覺不知幾Grand！值得一提係，凹凸鍵完全為音樂播放器而設，不妨留意機背粒粉紅色解鎖掣，起初以為㩒咗之後可以拆殼，點知原來係屏幕解鎖鍵，搞錯晒！繼承索愛強調嘅「WalkmanOnTop」概念，W380i唔揭蓋一樣可挑選歌曲、調校音量，音色方面喇叭聲都幾炸得；至於用立體聲耳筒嘅效果，Model試過就話Bass好勁！</p><p>磨砂細芒多花臣</p><p>用手指掃過「Walkman」Logo、相機及音樂鍵位置，都能成功試用。</p><p>歌名矇查查</p><p>唔揭蓋一樣睇到歌名和歌手名稱，但磨砂面影響清晰度，睇到人矇查查。</p><p>備用資料齊</p><p>咪以為半隱蔽式屏幕就冇乜好睇，如時間、接收格數、用電量資料都好齊。</p><p>配響鬧提示</p><p>如果校好鬧鐘，當夠鐘嗰時部手機唔單止又響又震，屏幕上仲有提示。</p><p>部件Check！</p><p>PROFILE</p><p>制式：GSM四頻<br> 體積：92×49×16mm<br> 重量：100g<br> 通話時間：420分鐘<br> 備用時間：300小時<br> 主要功能：揮手感應技術、130萬像素相機、支援M2記憶卡、Walkman播放器、A2DP藍芽立體聲、FM收音機、PlayNow、TrackID、MegaBass<br> 機身顏色：紫、銀灰</p><p>同場加映<br>K660i青BB上網快</p><p>都好耐冇見過咁醒神嘅顏色。K660i唔單止賣相得，仲配備高速3.5G傳輸技術，瀏覽網站、Check電郵都特別爽手！另外，喺影相功能當中還加入最新嘅PhotoFix效果，令暗位自動調光，花臣媲美SnapshotDC仔㗎！<br> <br> 規格：WCDMA/GSM四頻、200萬像素相機、PhotoFix影像調校、HSDPA、支援M2卡<br> 顏色：白×綠、黑×紅</p></body></html>