<html><header><meta charset="utf-8"><title>洛杉磯實試<br>316匹開篷大班　惡過AMG&#13;</title></header><body><h1>洛杉磯實試<br>316匹開篷大班　惡過AMG&#13;</h1><p>記得細個嗰陣，朋友爸爸擁有一部Mercedes-Benz開篷跑車，外形雖然方到成個盒咁，但望落好有台型，後來我先知佢就係鼎鼎大名嘅SL。今日，新一代型號終於推出，唔只3.5V6引擎提升馬力，而且換咗車頭Design，望落都型過超辣嘅AMG版！不過最重要嘅，都係我可以揸住佢喺美國洛杉磯嘅山路飛馳，親身感受呢位「開篷大班」嘅威力！<br><br>記者、攝影：鄭達基<br>部份圖片由Mercedes-Benz提供</p><p>V形車頭更有動感</p><p>聽完Briefing後，就行過去喺酒店旁嘅MuscleBeach，搵番我嘅試車拍檔SL350。但喺呢個時候，我就俾眼前海天一色同美女如雲嘅景象吸引住，如果唔係同伴大聲叫，我早已行咗去沙灘同佢哋玩囉……<br> 話說回頭，新SL350嘅外形同頭先嘅情景一樣吸引，事關佢保留咗電摺硬頂呢個賣點外，車頭仲經過重新設計，唔只頭燈由睇咗多年嘅「花生燈」變成L形，就連車頭線條都採用咗V形設計，令整部車即刻變得好有動感。另外，新車嘅Bi-Xenon頭燈可選配IntelligentLightSystem功能，啓動後會按ActiveLight、CorneringLight同EnhancedFogLamps等模式，為駕駛者提供唔同程度嘅照明，咁樣無論喺晚間或大霧嘅情況下揸車，都唔怕睇唔清前路。</p><p>開關篷頂按掣即成</p><p>同之前嘅SL一樣，新車都係配用電動硬摺頂，開關更只要㩒一㩒波棍後嘅控制鍵就搞掂，而需時更不超過30秒！</p><p>引擎馬力增16%</p><p>配用喺新SL350身上嘅一台3.5公升V6引擎經過調校，馬力增加約16%至316匹，耗油量減少0.4L/100km。至於設有軚盤+/-轉檔撥片嘅7G-Tronic半自動波箱，加入咗Double-declutching功能，當你拖波嗰陣，除咗畀到你手波車嘅感覺外，更為波箱提供一定嘅保護。<br> 朝距離酒店約190公里嘅SilverwoodLake出發，初段大部份時間都行高速公路，只要踩深些少油門，車速已達100km/h，及後前有慢車，於是轉用軚盤轉檔撥片拖波，發覺波箱反應好順滑。再上迂迴嘅山路，更發現引擎動力源源不絕，加上360Nm嘅強大扭力，即使彎前急煞再畀油出彎，都可以輕鬆完成整個動作。</p><p>音響可讀SD卡</p><p>我發覺新加嘅Direct-steerSystem都帶嚟唔錯嘅操控表現，電腦會視乎車速快慢嚟控制轉向比例，令軚盤轉幅增加或減少，咁樣唔只喺高速行車時有更穩定嘅轉向表現，就連倒後泊車都有幫助。<br> 終於嚟到目的地SilverwoodLake，係時候慢慢欣賞佢嘅車廂陳設。講真，新車嘅車廂陳設其實同舊有型號相近，但一雙座椅嘅頭枕就加入咗可以送出暖風嘅Airscarf功能，喺嚴寒嘅天氣下開咗篷嚟揸都唔使怕凍，而一套由HarmanKardon提供嘅音響，除傳統CD外，更可播放儲存喺SD卡入面嘅音樂，方便得多。</p><p>同場加映LA靚景
</p><p>新車速蘋<br>讚</p><p>．呈V形嘅新車頭設計，望落真係型好多。<br> ．波箱有Double-declutching功能，轉波快夾順。</p><p>彈</p><p>．雖然外觀有變，但點解車廂陳設好似無變？<br> ．都係開篷車老問題，開篷後唔使諗有大尾箱用。</p><p>Mercedes-BenzSL350規格</p><p>引擎：3,498c.c.V6DOHC<br> 馬力：316hp/6,500rpm<br> 扭力：360Nm/4,900rpm<br> 傳動：7G-Tronic半自動波，後輪驅動<br> 尺碼：4,562×1,820×1,317mm<br> 軸距：2,560mm<br> 車重：1,825kg<br> 0-100km/h：6.2秒<br> 極速：250km/h（有限制）<br> 查詢：仁孚行（28957339）</p></body></html>