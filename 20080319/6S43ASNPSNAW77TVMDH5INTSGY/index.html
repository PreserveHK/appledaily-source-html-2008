<html><header><meta charset="utf-8"><title>馮仁昭四圍超<br>重返掟水樽現場　Fiona搵舅父發功壓驚 - 馮仁昭</title></header><body><h1>馮仁昭四圍超<br>重返掟水樽現場　Fiona搵舅父發功壓驚 - 馮仁昭</h1><p>薛凱琪（Fiona）喺上一個月24號喺旺角朗豪坊L2層出席慈善活動嗰陣，俾一名男人掟水樽，右邊額頭當堂腫咗。唔夠一個月，Fiona噚日又重返「案發現場」，出席日本生活藝術家川端英樹嘅作品展。</p><p>傷痕淡陰影難消</p><p>梳起晒啲頭髮嘅Fiona，右額傷痕已經淡晒。現場見大會除咗加強保安之外，仲用鐵欄將fans隔開，而Fiona為咗壯膽，竟然出動埋舅父壓驚，佢話：「我唔係nervous嘅人，如果我驚，個樣就會騷晒出嚟，所以我不停提醒自己唔好驚。」</p><p>Janice事事小心</p><p>講就係咁講，不過Fiona受訪嗰陣個樣似乎仲有啲驚青，仲話：「我唔怕，舅父喺度嘛！佢識發功㗎，上次我牙痛，佢一發功我就唔痛喇！」Fiona話冇特別要求加強人手保護，但就見到多咗保安。<br> 至於同場嘅Janice（文詠珊）就話覺得Fiona好無辜，而且呢啲事真係防不勝防，惟有自己小心啲，佢話：「我知道班fans都好熱情，之前都溝通咗，佢哋都有叫我小心啲。」</p></body></html>