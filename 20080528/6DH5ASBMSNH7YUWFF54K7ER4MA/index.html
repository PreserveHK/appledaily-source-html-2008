<html><header><meta charset="utf-8"><title>揸SUV落Track</title></header><body><h1>揸SUV落Track</h1><p>波，如Ball者，只能滾又怎能飆；但「波子」Porsche者，則何止飆，更飆得型、飆得有Class！揸住波子Cayenne激新GTS，仲要係專屬火紅色，就算唔使踩油都人人見「波」讓路。GTS超過400匹馬力拍得住IronMan、占士邦嘅座駕R8同AstonMartin，就算要落場跑都有心有力！<br><br>記者：梁美甜<br>攝影：陳陶鈞<br>模特兒：Michel</p><p>超大體形跑車格</p><p>GTS係波子旗下Cayenne系列最新型號，係介乎CayenneS同CayenneTurbo之間嘅車款，若然未親身體驗過GTS性能可能會有誤解，以為GTS只係將CayenneS副偈加大咗20匹馬力同稍為降低咗24mm車身咁小兒科。Sorry呀！大部份同GTS飆過嘅人都會覺得，GTS無論性能或操控都似乎比CayenneTurbo更出色，405匹馬力及500Nm扭力輸出，動力比現時好多跑車更強更勁。最犀利嘅係GTS動力輸出順滑平均而猛烈，加上跑車化懸掛，行車穩定舒適而具有極高靈敏度，突破以往SUV給人大而笨重嘅觀感，跌入跑車迷障，愛死呢種超然好玩嘅感覺。身邊好多友人都怕駕馭唔到大大部SUV，總係覺得視野唔清角度狹窄周身唔聚財，CayenneGTS相信會為佢哋帶嚟新視野。</p><p>強悍勁飆有Face</p><p>第一次試駕GTS，係喺葡萄牙，當時新車在香港市場還未推出，GTS那種大型跑車形象已經深植腦海，事關試駕路段有大直路、長命斜、蜿蜒曲折掟到暈嘅山徑又凹凸不平，拋到心肝脾肺腎大兜亂。GTS配備嘅PSM（PorscheStabilityManagement電子穩定管理）系統，加埋Sport模式，令它能穩定而強悍地於不同路面狂飆。SUV身形亦無阻其靈活，手握軚環就能準確地感受到路面的不同情況，令GTS如跑車般敏捷利落遊走彎道同直路，流暢加速令GTS飆起嚟更快更兇悍。受香港車速限制，唔可以享受時速百幾二百公里狂飆湧住嚟嘅快感，但係揸住咁多人心目中DreamCar品牌嘅「波子」出街，唔使狂飆都贏晒收視兼Face。純駕駛樂趣而言，GTS亦一樣畀到你，個人覺得GTS唯一缺憾就係貴，而且泊位絕對有壓力！不過高不可攀就更添幾分愛意，認真令人心癢癢！</p><p>規格</p><p>引擎：4,806c.c.V8DOHC<br> 馬力：405hp/6,500rpm<br> 扭力：51.0kgm/3,500rpm<br> 傳動：六前速TiptronicS半自動波，四輪驅動<br> 0-100km/h：6.5秒<br> 極速：251km/h<br> 尺碼：4,795×1,957×1,675mm<br> 軸距：2,855mm<br> 查詢：PorscheCentreHongKong（29262911）</p><p>供款幫你計</p><p>首期：$129,800<br> 利率：5%<br> 年期：48期<br> 每月供款：$29,205<br> 註：以上數據僅供參考。</p></body></html>