<html><header><meta charset="utf-8"><title>溏心男女愛到亂龍<br>舅父波娶細契　法拉啞嫁</title></header><body><h1>溏心男女愛到亂龍<br>舅父波娶細契　法拉啞嫁</h1><p>50歲的「細契」關菊英與41歲「舅父波」阮兆祥，將在《溏心風暴之家好月圓》中共諧連理，他們與另一對新人陳法拉及楊天經，昨日凌晨在尖沙嘴拍攝婚宴戲，夏雨和李司棋等特別學手語祝福飾演啞女的陳法拉。關菊英談到當年嫁黎小田筵開百多席，她謂事隔多年，已沒有再想起。</p><p>細契嫁給舅父波？其實是《溏心風暴之家好月圓》的劇情，關菊英已不再飾演細契，阮兆祥也不再演舅父波，二人在新劇中飾演戀人，昨日凌晨1時多，他們在尖沙嘴美麗華酒店拍攝一場婚宴戲，阮兆祥打敗情敵黎耀祥，迎娶關菊英。</p><p>陳豪夏雨齊學手語</p><p>在今集仍然飾夏雨及李司棋女兒、26歲的陳法拉，則嫁給33歲的楊天經，兩對新人一起擺酒，飾演陳法拉親兄的陳豪，與其女友兼夏雨養女楊怡擔任伴郎及伴娘，場面十分熱鬧。李司祺、夏雨及陳豪等還學手語，演繹林子祥的《分分鐘需要你》祝福啞女陳法拉。雖然陳法拉在戲裏開心出閣，但放消夜及未埋位時，卻黑面示人，拒絕接受訪問，似乎相當不快。<br> 關菊英拍結婚戲，有否勾起當年她嫁給黎小田時的回憶？她說：「嗰時擺百幾圍㗎，場面好墟冚，都幾十年前喇，我都冇諗，點會勾起呀！」問關菊英拍攝前可有喼弗？她說：「唔使，我晚晚開夜好攰，個人都瘦晒。」<br> 陳豪則謂沒做過伴郎和兄弟，他說：「我身邊啲朋友冇人結婚，成班王老五。」問他會否成為朋友中首位新郎？他說：「結婚未到我，大把人先啦。」早前有傳他將與緋聞女友廖碧兒結婚，陳豪則說：「唔知你講乜，我畀心機做嘢，談婚論嫁等到時先講。」陳豪作為無綫包薪藝員，問到無綫賣盤一事，他說：「我都係聽人講咋，都唔到我哋憂慮，又未公佈喎，唔理得咁多，我嘅工作係帶畀觀眾娛樂。」</p><p>楊怡努力搵另一半</p><p>至於飾演伴娘的楊怡表示現實中曾做姊妹，卻沒當過伴娘，她說：「我都影過幾次婚紗相，駕輕就熟，見啲小學同學結婚生仔，我都心郁郁，加上呢排咁多人唔開心，人生苦短，我要努力搵錢，新目標係努力搵另一半，可以同我結婚嘅人。」<br> 採訪：楊潔雯　攝影：陳志嵐&#13;</p><p>劇情搶先爆：豪門恩怨　引狐入室</p><p>《溏心風暴之家好月圓》依然以大家族做故事骨幹，圍繞坐擁10億身家的老餅家老闆Joe包（夏雨飾）為主，整個家族甫開始已四分五裂，幾經波折後才大團圓。Joe包和太太荷媽（李司棋飾）育有六名子女，其後紅姐（米雪飾）偷渡來港後，獲收留在餅舖工作，並與Joe包日久生情，令他和荷媽離婚收場，終成為Joe包第二任老婆。<br> Joe包和荷媽離婚後各自撫養三名子女，紅姐表面扮慈愛，實質滿肚密圈，故意寵壞Joe包兒子甘永圓（黎諾懿飾）和甘永中（溫家衡飾）。在六兄妹中，大哥甘永家（陳豪飾）是股壇賭仔，自以為萬人迷，與徐子珊、楊怡及陳芷菁發展錯綜複雜的戀情；二子甘永好（林峯飾）則充當管家及照顧細佬妹，調停家庭糾紛，與于素心（鍾嘉欣飾）青梅竹馬，但後來被凌至信（黃宗澤飾）介入。李香琴飾演夏雨的媽媽，關菊英則演荷媽的妹妹莎莎。</p></body></html>