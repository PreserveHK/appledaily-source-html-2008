<html><header><meta charset="utf-8"><title>港姐登郵輪　11號馬賽跌Watt<br>4號高海寧出海碧波蕩漾</title></header><body><h1>港姐登郵輪　11號馬賽跌Watt<br>4號高海寧出海碧波蕩漾</h1><p>【邁阿密直擊】一班在美國邁阿密拍攝外景的候選港姐，昨日登上郵輪出發往加勒比海，眾人以連身飄逸長裙示人，其中4號高海寧狀態最佳，所穿的低胸裙更令其豐滿上圍成為全船焦點，尷尬的她不時以手遮胸。另一大熱門11號馬賽則因長時間化妝，致面上長滿粒粒，狀態失分，她謂會盡力令皮膚康復。</p><p>本年度的香港小姐競選12位候選佳麗，昨日在邁阿密登上海洋幻麗號，啓航往加勒比海繼續拍攝外景，登船後眾佳麗換上夏日色彩濃厚的飄逸連身長裙，在甲板上進行拍攝。</p><p>凍至起雞皮</p><p>為使鏡頭更富美感，大會特地租用直升機在郵輪啓程後於上空拍攝全景，不過因風勢強烈，一眾佳麗被吹至披頭散髮之餘，還凍得起雞皮，由於時間緊逼，佳麗還要以盛裝進行船上的走火警演習，情況有趣。<br> 大會安排佳麗所穿的長裙及造型各有特色，其中1號文柏姿、2號倫紫玄、6號陳倩揚及11號馬賽，均包着頭巾亮相，而佳麗中以4號高海寧最為性感誘人，她身穿的低胸連身裙再次令其豐滿上圍成為焦點，表現得有點尷尬的她，不時以手遮掩胸部，她說：「驚大風吹起條裙，小心啲好。」談到其身材是眾佳麗中最突出的一位，高海寧說：「唔係㗎，各有不同特色，我對自己個造型好滿意。」<br> 文柏姿昨日頭上綁了一個大蝴蝶結，造型恍如鄭裕玲多年前主演的劇集《開心女鬼》，她說：「都幾得意嘅，個造型都幾特別，如果個個女仔都放晒啲頭髮落嚟就冇特別，加上直升機影落嚟，大會想佳麗有啲分別。」</p><p>馬賽爆粒粒</p><p>至於11號馬賽昨日則以頭巾包着頭，令她失分不少，她表示樂意接納不同造型，認為身上的裝束極具加勒比海風情。昨日所見，馬賽面上長出不少粒粒，她說：「面部敏感，之前用過好多唔同嘅護膚品，可能加上化妝維持時間好耐，又搽咗好多太陽油，我已經睇咗醫生，會盡量令自己好番。」此外，3號張舒雅因頭髮被吹得相當凌亂，最後要將一頭長髮束起才能繼續拍攝。<br> 採訪：卓寶花<br> 攝影：陳偉權<br> <br> 各位讀者如果認識十二位入圍港姐，知道她們的底細，歡迎電郵mailto:adent@appledaily.com報料。</p></body></html>