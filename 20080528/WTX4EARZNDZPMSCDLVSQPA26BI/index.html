<html><header><meta charset="utf-8"><title>李四叔之言 - 左丁山</title></header><body><h1>李四叔之言 - 左丁山</h1><p>當年與郭得勝、馮景禧創辦新鴻基嘅李四叔兆基老先生，果然越老越可愛，成為香港記者最鍾意爭相採訪的商界大人物。四叔近年鍾意對記者講嘢，首先講股票，預測股市升勢，後來股市大調整，佢又願意出嚟自嘲一番，話自己係冒牌股神，只係大散戶一名。講呢番說話好唔容易㗎，你見美國布殊總統每年一度出席華府嘅全國記者會晚宴，做棟篤笑娛賓，笑話集中於自己嘅蝦碌嘢，咪以為好易，大部份唐人，尤其係富豪級人物，就未必做得到。李四叔公開講自己係冒牌股神，可見佢有一啲鬼佬作風，而且到咗無欲無求嘅階段，可能係多讀道德經之故。<br> 李四叔去到瀋陽咁遠，記者一於死跟，果然四叔又有料到。四叔評論新鴻基地產（新地）郭氏兄弟之爭，以世叔身份講明，兄弟糾紛並非金錢之爭，只係意見不合及權力之爭，最好三兄弟各自管一瓣，各自負責，互諒互讓，勿生爭拗，不要分家，至於新地主席可由三兄弟輪流出任，各人做一兩任。講到尾，四叔話支持郭媽媽嘅意向。但四叔已經勾劃咗一個兄弟和解模式，郭媽媽今日以七十九歲之齡代大仔出任新地主席，唔知贊唔贊成呢？<br> 當年與郭得勝情如兄弟共闖天下之李兆基講呢番說話，似足老人家調停老友繼承人之間不和，係百分之一百中國傳統作風。好似城中另有富豪做中間人調停，至今不得要領，為何如此，外人有排估；與其係咁，倒不如李四叔親自請三兄弟到恒基總部閉門吃飯，大家傾到掂先至食甜品！<br> 適逢老友Ｃ自上海回港，於是問佢如何從中國歷史角度睇二十一世紀之公司內部紛爭。佢飲啖紅酒之後，不假思索咁話：「第一個故事係玄武門之變，但當時李世民兄弟只係爭做皇帝繼承人，未做皇帝，所以未算適合亦不適當。第二個故事就係土木堡之變，似乎多一啲線索。」咦，係噃，中學時代讀中國歷史，一定讀過明英宗與明景帝嘅故事（現時學生就未必識）。明英宗朱祁鎮於1449年畀蒙古人俘擄，向明朝勒索贖金，細佬朱祁鈺，即位為景帝，一於當聽唔到，之後就朝廷多事，明室內鬥，積弱不振矣！</p></body></html>