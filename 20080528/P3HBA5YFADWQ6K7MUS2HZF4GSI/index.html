<html><header><meta charset="utf-8"><title>水着宣傳難為壽星女<br>阿佘白Tee避戰低V思琦</title></header><body><h1>水着宣傳難為壽星女<br>阿佘白Tee避戰低V思琦</h1><p>佘詩曼、蒙嘉慧（YoYo）、楊思琦及楊秀惠等昨日齊齊穿泳裝宣傳無綫劇集《法證先鋒II》，YoYo對於自己身材相當有自知之明，故不敢以泳衣上陣，楊思琦則以一件低V泳衣力壓女主角阿佘搶風頭，問到阿佘可覺對方性感時，她說：「冇留意其他女仔性唔性感！」</p><p>佘詩曼、蒙嘉慧、楊思琦、楊秀惠、李詩韻、黃長興、袁偉豪及黎諾懿等昨日在佐敦宣傳《法證先鋒II》，無綫更特別安排眾演員於酒店泳池進行「精英水上至激鬥」活動。</p><p>冇身材唔獻醜</p><p>大部份女藝員泳衣外加穿T-shirt以遮掩，只有小部份敢以兩件頭或三點式上場，尤以楊思琦最性感，力壓泳衣外加T恤的阿佘及自言不敢獻醜的YoYo，YoYo還說：「個個都咁勁，我呢啲冇身材先有話題，我亦都唔會羨慕人哋，我覺得自己身材OK，只係你哋覺得我要改善。」<br> 玩遊戲時楊秀惠被眾男隊員拖落水，所以監製即場懲罰眾壯男，要求他們一字排開站在泳池邊讓女藝員踢落水。思琦昨日一件低V泳衣可算搶盡風頭，並謂已做足安全措施。昨日適逢阿佘正日生日，工作人員特別預備大蛋糕替她慶祝，剛巧黃長興遲到，故被眾人要求以法式濕吻賀阿佘，但他只輕吻她的臉頰一下。</p><p>嗌交戲有火花</p><p>對於曾與思琦傳不和，阿佘表示劇中兩人有幾場口角戲，拍得相當有火花，她說：「我拍場場戲都好有火花！」問到思琦是否十分性感時，阿佘說：「我又唔係男仔，冇留意其他女仔性唔性感。」<br> 對於近日被雜誌登出剛入行時的性感照片、更被爆拍三級片，YoYo氣憤說：「我覺得攞人哋嘅出身嚟嘲笑係好卑劣，我又唔係含金鎖匙出世，做特約演員有乜嘢問題，當年我同時做三份工，因為我要賺錢養家，我從來冇話行靚女路線。」問到男友鄭伊健可有被報道嚇親時，她說：「冇興趣回應。」<br> 此外，對於無綫傳賣盤一事，阿佘表示未向公司求證，但覺得六叔是一位好老闆，所以最好不要換人。<br> 採訪：王崇穎<br> 攝影：陳俊強</p></body></html>