<html><header><meta charset="utf-8"><title>金手指：點解唔email聖火呢？ - 孫柏文</title></header><body><h1>金手指：點解唔email聖火呢？ - 孫柏文</h1><p>任何一樣商品或服務，特別係推出期有時限嘅，主辦單位都會搞啲「造勢活動」。有時限嘅意思，就係例如搞展覽、的士高派對等產品。當然，參與選舉嘅政客候選人，都係「有時限產品」，所以佢哋都好喜歡搞「造勢活動」去宣傳。</p><p>傳遞聖火宣傳效果大</p><p>不過，如果要孫柏文揀一種項目，最能代表啱啱提過嘅「有時限」特質。我相信一定係體育運動。而體育運動項目當中，最多人睇同感到興奮嘅就一定係世界盃足球大賽。第二先至係奧運會。多都唔講，對上一次中國各大省市人民自發性走上街慶祝，係為乜？唔係申奧成功囉，而係中國隊02年打入世界盃。世界盃就有buzz，奧運會只得hype。係咪北京搞，我都係咁話。<br> 不過，奧運始終都係「有時限」嘅產品，開始之後，兩三個禮拜內就會完，所以奧運都搞「造勢活動」。而相信大家都知，近幾屆奧運嘅主辦單位，覺得最有效、最終極嘅造勢活動，就肯定係傳遞聖火。雖然我唔知點解咁有效，不過啲主辦單位往往講到聖火嚟到時，我哋會興奮到好似耶穌基督再世咁。<br> 其實，大家真心問自己一句。對上咁多次奧運嘅傳遞聖火，你又記得幾多個片段？咪又係傳傳吓，個火熄咗嗰次。講真，傳遞聖火呢樣嘢，你唔做，你估啲人會唔知奧運即將舉行？根據我嘅資料搜查，1976年蒙特利爾奧運會，佢哋傳遞聖火嘅方法，就係依靠衞星傳送。用得衞星就當然快過打針，幾秒鐘就由希臘傳到加拿大，所以啲人話冇feel冇造勢。</p><p>email聖火安全快捷</p><p>不過今時今日，相信祖國政府一定有人諗：「如果可以用番衞星傳遞，就唔使煩！」當然，今時今日已經唔係430穿梭機、閃電傳真機嘅年代。所以如果祖國要玩科技傳遞，最好就係email個聖火。除非有搞分裂分子做hacker，個聖火應該安全。<br> 最後，大家唔好覺得啲歐洲人針對我哋中國人，係要搞寸我哋個派對。你估如果今次係花旗國搞奧運，會冇人示威咩？<br> 金手指網誌： http://phatdat.blogspot.com </p></body></html>