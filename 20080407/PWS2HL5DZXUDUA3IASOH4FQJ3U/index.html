<html><header><meta charset="utf-8"><title>試+車：<br>Meguiar's膏蠟跣水力最勁</title></header><body><h1>試+車：<br>Meguiar's膏蠟跣水力最勁</h1><p>女人姿整，男人亦然；分別係女人鍾意同塊面做Facial，男人就鍾意幫自己架車打蠟扮靚，希望愛驅歲月不留痕。是日搵嚟JAS汽車美容中心師傅Ray做示範，幫日產Urvan打蠟，又睇吓邊隻牌子膏蠟最掂檔？<br><br>記者：梁雅焜<br>攝影：陳盛臣<br>鳴謝：JAS汽車美容中心</p><p>廢話少講，即刻開波，今次測試6隻牌子膏蠟，JAS汽車美容中心師傅Ray好專業，先喺車身用白膠紙框出6個面積相同嘅格仔，逐個格仔用唔同膏蠟打蠟，佢話：「我嘗試從兩方面評價膏蠟表現，一，香港空氣污染嚴重，淋酸雨好傷車，如果打完蠟表面夠跣水，咁就證明水停喺車面嘅時間會少啲，車身自然襟靚啲，唔會咁易有水迹。」為方便觀察，Ray打完蠟唧顏色水上車身，如果夠跣水，水珠會變到大大粒，繼而抵受唔住地心吸力快速跣走，否則會變成一點二點小水珠長時間留喺車身，「二，打車蠟同打地蠟一樣，打完滑嘟嘟先算係最好效果，因為咁樣會易清潔啲。」呢Part仲Easy，爛泥扶上車，撻Pet又啡又濕嘅爛泥上車身，然後由Ray親自清潔再評分。</p><p>機打始終好過手打</p><p>Ray：「水溶性蠟同Cream狀車蠟好易消耗，所以車主都Buy比較襟用嘅膏蠟，價錢方面由百幾蚊平嘢到千五蚊貴價貨不等。一般嚟講，水溶性蠟因為即噴即抹，效果只可維持一個月，樹脂性膏蠟好好多，可以維持3個月，最靚貨可以維持半年。」查實𠵱家有啲車蠟連紫外線都擋得到，不過Ray強調：「DIY效果始終唔及用機打蠟，因為一來手打力水有限，力度無機打咁平均，二來車主好難兼顧到輪拱、裙腳呢啲隱蔽位置，沙泥或香口膠飛咗入去呢啲位置，好難靠人眼察覺到。最最最重要嘅係，有時車身會有肉眼睇唔到嘅瀝青同漆油，未經清洗照打蠟，污迹反而會食入車身。」如果真係錫車嘅話，最好都係俾美容院搞嘞。</p><p>1.艷王$82</p><p>Ray評：「唧完水後，水珠分散為多粒小水珠，去水好慢，不過算易清理。」（a）</p><p>2.ProstaffTakehara$68</p><p>Ray評：「仲有好多粒水珠喎，跣水唔夠快。清潔完都仲見到泥迹，唔夠亁淨喎老友。」（b）</p><p>3.3M$118</p><p>Ray評：「水珠夠大粒，但衰在數量多兼分得散，跣水能力中規中矩，不過清潔起嚟一啲難度都無，好亁淨。」（b）</p><p>4.Mothers$268</p><p>Ray評：「水珠一開三成爪字形咁流落嚟，證明夠跣水，幾好幾好，易潔程度就一般啦。」（c）</p><p>5.Meguiar's$148</p><p>Ray評：「車身只留下兩行超微細小水珠痕迹，跣水功力最掂，污迹好易清理，個人認為6隻牌子中唯一兩瓣皆精。」（d）</p><p>6.龜牌$68</p><p>Ray：「水滴成一直線夠跣水，剩番一粒水珠，輸個馬鼻俾Meguiar's，可惜唔太容易清潔，一瓣掂另一瓣唔多掂。」（e）</p><p>a.偉良汽車音響配件中心有限公司<br> （旺角洗衣街35號地下/23842464）<br> <br> b.耀威汽車<br> （旺角山東街88號地下/27823317）<br> <br> c.運通汽車音響防盜精品公司<br> （旺角山東街86號地下/27708311）<br> <br> d.永利行<br> （銅鑼灣銅鑼灣道58號/25776315）<br> <br> e.威一系汽車用品音響公司<br> （旺角山東街71號地下/23843876）</p></body></html>