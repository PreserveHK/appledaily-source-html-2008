<html><header><meta charset="utf-8"><title>試+車：<br>日產Urvan大內櫳夠揸電單車</title></header><body><h1>試+車：<br>日產Urvan大內櫳夠揸電單車</h1><p>日產Urvan被冠Van王美譽，其實係指佢高轉好力同高載貨量，唔計特大駕駛席、豪華設備同環保偈呢啲優點，車廂仲大到可以揸小型電單車兜圈！<br><br>記者：梁美甜<br>攝影：陳盛臣<br>模特兒：Tina、Joyce@StageModels<br>場地提供：JASCarBeautyCenter</p><p>賺多人雙倍</p><p>大部份人出得部貨Van絕對係為咗搵食，自不然希望部車夠大、載貨量夠多，若然馬力好啲、行得快就更好，隨時可以走多幾轉賺多啲嘛！喺貨Van之中要數載貨量、空間同馬力最得嘅，實非日產Urvan莫屬。<br> 最新Urvan載貨空間嘅尺碼分別係長1,700mm、闊1,545mm、高1,350mm，最高負重更達1,275kg，隨時媲美成部1,500c.c.房車重量，計落仲要比同級對手多約35%，走一轉隨時係人哋嘅兩倍時間同貨量㖭！人人行過見到Model喺Urvan入面玩電單車無不驚訝，內櫳確實大得嚇人！<br> 咁都不特止，最正莫過於左右雙趟門設計，即是話兩邊加埋尾門都可以同步上落客貨，雙趟門喎，同MPV有咩分別呢？呢個設計絕對可以大大提升靈活度㗎！</p><p>自動波環保Van</p><p>全新Urvan台偈符合歐盟四型環保條例，即係話符合政府環保車寬減稅項計劃，出部環保貨Van除咗平啲之外，仲可以幫你慳番啲油錢㖭！另外，Urvan最得我心嘅絕對係嗰套4前速自動波波箱，可以想像如果以前有自動波貨Van嘅話，就唔使考牌嗰陣驚到唔敢考貨Van，淨係考咗個自動波私家車牌返嚟啦！仲有就係自動波容易操控之外，佢所配備嘅引擎馬力輸出達130匹，更可於1,600至3,450rpm時發揮27.0kgm最大扭力，絕對係有心有力！<br> 設備方面，你諗到搵食車會有Kenwood高級音響連揚聲器，播放MP3、WMA格式嘅音樂之餘，仲可以播埋儲存喺CD同USB入面嘅音樂嗎？又或者部車入面有個冷氣出風口專俾你用嚟雪嘢飲？又想像到部貨Van外形靚到似MPV，大大個鬼面罩連霧燈煞食到暈咁呢？正呀，呢部頂級版Urvan全部有晒，錶中之王就有勞力士，相信貨Van之王實有佢份！</p><p>日產Urvan頂級版規格</p><p>引擎：2,953c.c.直四柴油Turbo<br> 馬力：130ps/3,450rpm<br> 扭力：27.0kgm/1,600-3,450rpm<br> 傳動：4前速自動波，後驅<br> 車重：1,915-2,030kg<br> 查詢：合誠汽車（28035333）</p></body></html>