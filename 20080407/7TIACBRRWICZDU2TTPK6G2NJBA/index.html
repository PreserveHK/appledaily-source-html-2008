<html><header><meta charset="utf-8"><title>試無忌憚：30日吸250ml　正宗抽水王</title></header><body><h1>試無忌憚：30日吸250ml　正宗抽水王</h1><p>啱啱過咗清明，香港立即變身霧之都，成間屋濕到爆，濕𣲷𣲷整到啲靚衫發霉發臭好大劑。係，鬼唔知放個吸濕器入衣櫃可以解決煩惱，但問題係你識唔識揀？唔識揀？睇嘢啦。<br><br>記者：王震遠<br>攝影：黃子偉、伍慶泉</p><p>密封衣櫃做測試</p><p>市面各大超市同百貨公司，有林林總總嘅吸濕器任擇，真係揀到頭都大埋，去蕪存菁，今日揀12款吸濕器比拼，希望幫你揀到個至強抽水王，等你屋企個衣櫃唔使「潮」到爆。吸濕器掂唔掂檔，一句到尾即係吸濕能力強唔強，阿媽教路做以下測試：衣櫃一大個，內櫳長闊高分別為20cm、35cm同53cm，除15個吸濕器外，放多個載有5公升水嘅水盆、8條濕到滴得出水嘅白毛巾，之後釘蓋閂門連續焗30日。阿媽話齋拎衫一個唔小心，整跌吸濕器搞到成衣櫃都係水咪喊都無謂？所以30日後開封，再比拼外殼夠唔夠硬，由一樓高地方怒掟吸濕器，邊個硬邊個脆，即刻現形。
</p><p>350ml裝白元強力抽濕器$19.9</p><p>阿媽話白元牌喺香港好出名，果然成功跑出，仲要係最硬淨，吸濕任掟都掂，正宗抽水王呢個朵當之無愧。（e）<br> 結果：250ml</p><p>450ml裝雞仔牌強力除濕寶</p><p>Sales姐姐話係西班牙暢銷產品，測試結果亦相當出色，信得過。（c）<br> 結果：240ml</p><p>500ml裝BUBBLE除濕王</p><p>設計簡樸，除濕兼消臭，吸濕能力唔錯，不過唔知點解吸到啲水比較黃，算平價之選。（a）<br> 結果：200ml</p><p>450ml裝吸濕大笨象</p><p>細細個就已經聽過呢個大名，結果預期之中，都係名列前茅，只係輸個馬鼻咋。（e）<br> 結果：230ml</p><p>450ml裝PLUS2芳香吸濕器</p><p>吸濕兼釋放清新薰衣草香味咁話喎，不過我就唔係好聞到甚麼薰衣草香啦。（a）<br> 結果：105ml</p><p>350ml裝象球牌激亁強力抽濕器</p><p>350ml裝象球牌激亁強力抽濕器</p><p>720ml裝元氣生活茉莉香抽濕器</p><p>咁多個吸濕器之中最靚，黃色包裝好搶鏡，仲聞到陣陣茉莉香味㖭，不過好脆弱，掟到個殼變晒形。（d）<br> 結果：120ml</p><p>750ml裝實惠薰衣草抽濕器</p><p>集抽濕、除臭、防霉同薰香於一身，又話會釋放薰衣草香，不過我又係唔多聞到。（b）<br> 結果：110ml</p><p>600ml裝實惠激爽抽濕器
</p><p>平價之選竟然吸到180ml水，驚喜！個名就搞笑啲，使唔使用到個「激」字咁誇張呀？（b）<br> 結果：180ml</p><p>450ml裝雞仔牌超強力除濕雞</p><p>識吸濕嘅動物唔止大笨象，原來雞都識，水唔過一半，不過都有145ml，OK咁啦，不過最脆弱，散晒喎。（d）<br> 結果：145ml</p><p>600ml裝japanhome吸濕盒</p><p>日本城自家出品，平均每個$3，吸水量最少，平嘢……無好……明㗎啦──呵？（c）<br> 結果：60ml</p><p>720ml裝JR-CLUB活性炭強力吸濕器</p><p>黑媽媽包裝，同活性炭隻色襯到絕，測試效果尚算理想，掟落樓，齋揩花少少，夠硬喎。（b）<br> 結果：155ml</p><p>街訪</p><p>張小姐：「我用開白元同雞仔牌。」
</p><p>顏小姐：「好似係日本城出嗰隻牌子。」
</p><p>盧小姐：「以前用白元牌，𠵱家用抽濕機，抽濕器唔夠力。」</p><p>a.通寶行（將軍澳彩明商場二樓214號/31439120）<br> <br> b.實惠（將軍澳彩明商場312號舖/31439211）<br> <br> c.日本城（將軍澳彩明商場3樓15號舖/31294458）<br> <br> d.惠康（將軍澳尚德商場2樓205室/21784535）<br> <br> e.百佳（將軍澳尚德商場108號/21784195）</p></body></html>