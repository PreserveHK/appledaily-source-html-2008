<html><header><meta charset="utf-8"><title>專家對話：小心電訊股炒過龍</title></header><body><h1>專家對話：小心電訊股炒過龍</h1><p>國務院副總理王岐山發表關於內地經濟言論，引致港股上周五隨內地股市下挫。在內地電訊重組消息傳不停下，內地電訊股近日熱炒，嘉賓上周五提醒要小心電訊股過份被炒作，在真正政策出台時可能有整固機會。<br> <br> 孫：孫柏文　黃：黃敏碩<br> <br> 孫：其實個市係唔係跌得過份咗？<br> 黃：市場係對內地官員言論敏感咗啲，亦出現周末恐懼症。<br> 孫：內地電訊業重組消息都已經傳出過好多次，對市場都仲有影響真係幾厲害。<br> 黃：不過聯通（762）升幅收窄咗，因為聯通管理層表示仲未收到電訊業重組消息，所以消息係唔係作實就要注意。<br> 孫：恒生指數會唔會繼續下調？<br> 黃：我覺得會，20天線曾經失守過，技術走勢係比較弱，短期要睇番美股同內地股市有無動力，而內地股市亦存在反覆性，累積低位升咗5000幾點，調整番接近1000點都算合理，因為有助資金重新流入番推動後市。</p><p>鉀肥加價利中化肥</p><p>譚小姐：我放咗比亞廸電子（285）喇，6.1蚊入番中化化肥（297），我覺得佢喺10天平均線會有支持。<br> 孫：佢波幅好大喎。<br> 黃：中化肥係全國最大鉀肥生產商，不過中央加關稅可能影響佢，令間公司面對政策風險大大增加，亦有好多基金因為聽到呢個消息之後大舉掟貨，令佢曾經由高位跌咗兩成幾。<br> 孫：炒內地股要小心有政策因素。<br> 譚小姐：我覺得佢三個月，去到7.1蚊應該有機會。<br> 黃：鉀肥有機會加價，市場供應肥料短缺，估值都係低，大行又唱好，配合呢啲因素，短期有機會炒上，不過佢可能會喺6.6蚊水位有阻力。<br> <br> --長沙灣譚小姐個案--<br> 買入價：6.1元<br> 目標價：7.1元<br> 止蝕價：-<br> 時期：三個月</p><p>EMAIL解答：弘海定1蚊止蝕</p><p>MCCHAN：我1.6蚊買咗弘海（8112），佢呢幾日表現唔錯，唔知短期股價可唔可以返到我買入價呢？<br> 孫：呢位讀者可能覺得大奇迹日之後有支持所以入咗，𠵱家已經跌穿晒大奇迹日嘅股價，佢返唔返到家鄉？<br> 黃：弘海炒過煤炭概念，令佢股價大升，不過因為好多嘢都未落實所以冇咗支持，雖然佢去年12月簽咗投資內蒙備忘錄，不過未有新消息跟進，而佢全年純利有3000幾萬，但係又唔派息，雖然佢有2億元，未來可以收購煤炭，不過2億又可以買到乜嘢呢？弘海5月15日有一個會議討論首季業績，所以可以等吓，睇吓到時有無利好因素，不過除非有特別消息公佈刺激佢股價，否則股價好難上番1.6蚊。你要定番止蝕位，如果股價失守1蚊可能要換馬，揀啲超賣嘅煤炭股。<br> <br> --EMAIL讀者<br> MCCHAN個案--<br> 買入價：1.6元<br> 目標價：-<br> 止蝕價：-<br> 時期：-</p><p>每日收市後4:30pm</p><p>歡迎click入mailto:finance.appledaily.com以webcam參與節目及收看<br> <br> 歡迎phonein28698262暢談心得<br> 亦可email至 http://finance@appledaily.com搶先貼股 <br> <br> 今日嘉賓：</p></body></html>