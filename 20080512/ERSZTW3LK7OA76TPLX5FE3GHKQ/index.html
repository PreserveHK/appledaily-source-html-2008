<html><header><meta charset="utf-8"><title>300匹掃把　女仔都想飛</title></header><body><h1>300匹掃把　女仔都想飛</h1><p>大家覺得有「街霸」稱號嘅跑車唔適合女孩子，事關馬力大難控制，但剛抵港嘅新款SubaruImprezaWRXSTI2.5卻誓要打破呢個想法。佢唔只馬力增至300匹，更備有AWD四驅系統，直路彎路皆可輕鬆應付。試問女孩子見到佢，又點可以忍手唔出去「飛」番轉？<br><br>記者：鄭達基<br>攝影：王文忠<br>模特兒：Helen（TheGroup）</p><p>馬力破限　劈得爽快</p><p>相信好多車迷同我一樣，最Buy都係新車用緊嗰台2.5公升水平對向四汽缸Turbo引擎，因法例放寬後，馬力比上代多20匹至300匹。有見及此，試車路線就決定以灣仔作起點，途經東區走廊及石澳道前往大浪灣，希望藉此考驗佢嘅實力。<br> 行經東區走廊之時，我曾將SI-Drive系統撥至Intelligent同Sport模式，發覺前者引擎表現傾向柔順，而且仲可以幫你減少耗油量；而後者則會令反應更線性，亦有助增強加速表現。後來嚟到迂迴嘅石澳道，我就將之撥到SportSharp模式，即時發覺動力嚟得更強更快；後來我更將DCCD中央差速系統調校至自動模式，加上有一套AWD恒式四驅系統幫手，彎路循迹性唔錯，就算點掟彎都好，都可以好穩定咁完成整個入彎動作，即使係弱質纖纖嘅女孩子揸住佢去跑石澳道，都可以即刻變身成車手，好輕鬆咁跑完。</p><p>極惡造型　延續霸氣</p><p>劈完掟完石澳道，終於嚟到大浪灣，落車望吓新一代ImprezaWRXSTI2.5個樣，睇吓有無上一代咁型咁惡……<br> 雖然，今代新車只係得番Hatchback揭背型號，但廠方都依然好刻意咁，為呢部車系中嘅最TopModel，勾畫出最有跑車氣息線條；若然你由車頭望過去嘅話，就會見到頭泵把同兩邊前輪嘅拋沙板設計，完全凸顯咗佢係高性能跑車嘅一面，同時望落仲有啲似DTM戰車咁惡㖭！此外，四輪合金胎軨係18吋STI專用款式，車尾更安排有四出式尾喉及擾流裝置，從而令新車賣相變得更具霸氣，無損一直以嚟嘅街霸身份。<br> 車廂方面，同普通嘅Impreza2.0S-GT最大分別，係換咗STI專用跑車座椅、軚環同波棍，感覺充滿一定跑車氣息；但稍嫌中控台嘅Design簡單咗啲，如果可以加多些少金屬裝飾會好好多。</p><p>供款幫你計</p><p>首期：$35,900<br> 利率：5%<br> 年期：48期<br> 每月供款：約$8,078<br> 註：以上數據僅供參考</p><p>規格</p><p>引擎：2,457c.c.水平對向四汽缸DOHC配Turbo<br> 馬力：300ps/6,000rpm<br> 扭力：41.5kgm/4,000rpm<br> 傳動：6前速手波，四驅<br> 查詢：MotorImage（25112727）</p></body></html>