<html><header><meta charset="utf-8"><title>中環在線：大陸散戶靠炒股上富人榜 - 李華華</title></header><body><h1>中環在線：大陸散戶靠炒股上富人榜 - 李華華</h1><p>無論經歷幾多次股災，仍有散戶前仆後繼入市，都係因為呢個冒險樂園真係可以令人致富。大陸雜誌《新財富》公佈新一屆「新財富500富人榜」，排第499位嘅黃木順，係第一位憑投資股票入榜嘅散戶。<br> 同香港首富李超人同鄉，黃木順都係潮州人，據介紹，身家13.5億人民幣，持有澳洲國籍，喺深圳有家公司叫川業世紀投資，為人低調，年齡不詳，據聞第一桶金係來自投資中金嶺南呢隻大陸股票。<br> 大陸報章《北京青年報》報道，該報記者曾多次打黃木順手提電話，但梗係搵唔到黃生啦！</p><p>長揸房地產股</p><p>黃生憑投資股票致富，大家最有興趣梗係佢嘅炒股心得。報道話，黃木順同股神畢菲特一樣，係價值投資嘅信徒，投資理念係揀啱行業，長期持有龍頭企業嘅股票，而喺眾多行業中，黃木順最睇好大陸地產，手持二千幾萬股大陸地產股泛海建設，係該股十大流通股股東之首；另外仲揸住北方國際、東華實業、華茂股份等。<br> 不過，大陸宏調，房地產首當其衝，堅持價值投資嘅黃木順損失應該唔少。</p></body></html>