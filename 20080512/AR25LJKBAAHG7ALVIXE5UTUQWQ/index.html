<html><header><meta charset="utf-8"><title>金手指：愛國陣營都要反競爭法 - 孫柏文</title></header><body><h1>金手指：愛國陣營都要反競爭法 - 孫柏文</h1><p>上個禮拜五，孫柏文同大家講過，政府提出嘅「計劃營商法」（又稱競爭法），係97年後，僅次於23條立法，政府權力大幅膨脹嘅法例。又解釋過，一旦有咗法例，因為全香港嘅中文報紙都賣6蚊。只要有人投訴，話合謀定價，24小時後，政府調查員將會進駐各大報館，將高層啲電郵、文件，全部攞走。喺白色恐怖下，永久壓制新聞自由。所以當日懇求民主派嘅人，千祈唔好支持呢條「計劃營商法」，唔可以畀政府咁大嘅權力。</p><p>獨立機構成後患</p><p>上次就講點解民主派要反對，今日就講點解「愛國陣營」都要反對。大家可能會話：「班左仔唔係好鍾意政府有咁大權得咁大權？當年只要『皇室訓令』，改名叫做『共和訓令』，佢哋舉腳支持。23條？簡直係佢哋嘅綺夢啦！」<br> 不過，如果4年前我話：「喺不久嘅將來，外界對香港特首嘅評價，將會遠高過澳門特首。」大家可能會話：「冇可能。」點解今時今日又會咁？咪就係港英餘孽政治家，針對中央眼中嘅紅人，玩制度搞出嚟。玩制度玩到，仲唔需要上身，賴晒啲「獨立機構」。歐銀龍、何厚批出事，係因為獨立機構金管局，發覺有啲可疑資金流動。跟住講畀獨立機構廉政公署，之後就轉介畀澳門嘅廉政公署。因為有太多人知道，最後就要查。<br> 政治家知道喺香港，能夠挑戰香港政府嘅權力，只有中聯辦。中聯辦嘅力量，來自「愛國陣營」嘅政壇前線戰士。呢啲戰士係要食奶水，啲奶水就來自喺香港嘅「愛國企業」。呢啲企業，絕大部份從事壟斷性生意。政治家要搞掂挑戰政府嘅權力核心，就要斷絕奶水供應。最厲害係第時呢個「競爭委員會」，又係獨立機構。就算有盟友做律政司，都死。所以各位「愛國陣營」嘅人，呢條法例將會畀港英餘孽控制嘅香港政府，好大權力。後果自負。</p><p>今年係多事之年</p><p>噚日孫柏文食完晏晝，去咗瞓晏晝覺。瞌埋眼之後，發覺有太多嘢諗，瞓唔到覺。諗諗吓，發覺張床擙吓擙吓。孫柏文當時心諗，都成30歲人，諗埋啲衰嘢居然都仲可以令個心跳到張床擙吓擙吓。<br> 返工之後，先知原來係四川地震。同事利世民話：「今年都將會幾麻煩。正月初一日蝕，初十五就月蝕。對上一次係咁？1989年。」睇嚟今年都係多事之年。<br> 金手指網誌： http://phatdat.blogspot.com </p></body></html>