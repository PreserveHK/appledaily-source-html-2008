<html><header><meta charset="utf-8"><title>SharpSX862打橫嚟</title></header><body><h1>SharpSX862打橫嚟</h1><p>$5,680！買部3.2"SharpAQUOS？價錢冇寫錯、尺寸亦冇Mark錯，所講係SmarTone-Vodafone最新返SharpSX862瀛風手機；以現時機界首部16:9闊屏VGA解像度，配854×480超高解像，仲玩埋轉芒「打橫嚟」睇電視，SharpAQUOS系列手機不愧芒王之名！<br><br>記者：朱崇德<br>攝影：陳盛臣</p><p>3.2"特級靚芒</p><p>Sharp每有新手機，都變成機界話題！今次SX862亦唔例外，高上$5,680天價發售（可買到部過32"LCDTV）；不過貴為Sharp最強AQUOS系列手機，佢個3.2"巨芒行現時最高的854×480解析度，配合16:9闊屏廣闊視野，此相當於將DVD濃縮至3.2"手機芒上放映，你話唔利唔細緻先至奇；而且佢將成名嘅CGSilicon，同160°可視角度的MobileAdvancedSuperView等LCD技術放埋入去，都咪話唔得人驚，不過最勁係佢個對比度達2000:1，好多手機連呢個參數都未有，色彩特別豐富又具層次感！至於手機基本功能，行GSM三頻配WCDMA2100MHz，基本可算世界通行，最正係佢支援HSDPA，可以極速3.6Mbps玩「真．互聯網」（非手機版本），其他功能如藍芽、MP3鈴聲、視像通話、PC同步、影像川流播放、3D遊戲都全部玩齊，加埋佢係全日本製造，所以貴都唔係冇道理！</p><p>320萬靚相兼拍片</p><p>靚芒影靚相，一向都係Sharp機傳統，今次SX862亦內置有320萬像素相機加LED補光燈功能；為咗相質好啲，所以亦加入了自動對焦系統，相片成像OKSharp又滑淨，另設有25倍數碼變焦功能，以手機相機嚟講，算幾強！拍片就有640×480/30格解析度功能，不過點解唔用盡全個芒嘅854×480，實在有啲費解？
</p><p>睇電視SayT</p><p>SharpSX862前身即係日系機<br> ─Softbank920SH，不過嚟到香港之後，天線飛走咗、直接接收電視節目功能亦刪埋，不過Fling芒，變身T形闊屏功能，就仍然保持。雖然睇唔到免費大氣電視，只能自己壓片Download落機睇，另一個選擇係用番SmarTone-Vodafone嘅FoneTV服務，月費$88就任睇24小時新聞、CNN及ANIMAX等12條手機電視頻道。</p><p>打橫個芒有乜用？</p><p>除咗睇電視，打橫個芒仲有一樣嘢方便咗，就係上網喇！由於一般網頁都係橫置式設計，擰橫咗芒之後睇起嚟明顯睇順眼咗。</p><p>Profile</p><p>網絡：GSM三頻/WCDMA2100MHz/HSDPA3.6Mbps<br> 顯示屏：3.2"（26萬色/854×480）<br> 外屏：0.5"（黑白/60×32）<br> 記憶體：內置50MB（對應2GBmicroSD）<br> 相機：320萬像素<br> 通話時間：200分鐘<br> 備用時間：350小時<br> 視像通話時間：110分鐘<br> 尺寸：110.6×50×18mm<br> 重量：120g<br> SmarTone-Vodafone（28802688）&#13;</p></body></html>