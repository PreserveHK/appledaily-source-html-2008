<html><header><meta charset="utf-8"><title>一啖咬落　好似餅亁咁薄</title></header><body><h1>一啖咬落　好似餅亁咁薄</h1><p>SE推出芸芸手機之中，印象中最受歡迎都係大眾化的多媒體手機，其中Walkman系列更係唔少年輕玩家至愛。新上市Walkman手機W350i，雖然硬件規格未算高班，但機身使用復古式掀蓋設計，同時保留音樂手機賣點。最抵死係好似餅亁咁薄，真係好想一啖咬落去！<br><br>記者：許福合<br>攝影：譚盈傑<br>Model：Fion</p><p>機身Snap！</p><p>潮人系色水</p><p>好多人拎住W350i，第一個反應都係話「咁薄嘅?」，事關佢機身厚度只有10.5mm，同塊餅亁有得比，加上重量只有80g，唔好講話放喺手袋，放落褲袋都唔多覺。講番機身，SE借出試用的W350i極有SE風味，啡加橙色配搭，撞色之下效果一向良好；其實，原廠仲有另外三隻顏色，分別係紫黑、銀藍及純白色，擺明主打對顏色有特別要求的潮人玩家。而因應Walkman系列手機要求，配件還包括3.5mm耳筒及有線免提，顏色仲會跟番機身，非常合襯！</p><p>合蓋玩音樂</p><p>以W350i的纖薄機身，令人意外係採用復古式下方掀蓋設計，除了有保護鍵盤作用外，亦係手機及音樂轉換模式。當掀開機蓋，即會進入手機功能，按鍵使用方便；當合上機蓋，則外設一組音樂快捷鍵，SE稱此設計為「WalkmanOnTop」，用家只須用一隻手指就可以選擇上一首或下一首歌曲，當然亦有播放及停止功能，令其外形更音樂化，更有人話似iPod㖭！</p><p>15小時聽歌</p><p>既然叫得係Walkman系列一員，播歌一定係強項，淨係睇佢有15小時播放能力，就已經收貨喇，有咁好耐力嘅音樂手機實在少見！W350i雖然仲係用Walkman2.0介面，不過主要功能如音樂播放、專輯封面、MEGABASS、A2DP等仍然具備，更可以經藍芽耳筒收聽立體聲。另外用來找歌的TrackID相當方便，再加埋FM收音，作為一部Walkman功能已相當齊全！W350i其他功能還包括按鍵鈴聲、130萬像素鏡頭、NetFront瀏覽器等等，應有盡有。</p><p>Profile</p><p>制式：GSM三頻<br> 體積：104×43×10.5mm<br> 重量：80g<br> 屏幕：1.9吋TFT26萬色<br> 相機：130萬像素<br> 備用時間：300小時<br> 通話時間：420分鐘<br> 功能：M2記憶卡、GPRS/EDGE、A2DP、JAVA、RSS、USB隨身碟模式<br> 查詢：82038863</p></body></html>