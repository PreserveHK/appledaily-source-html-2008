<html><header><meta charset="utf-8"><title>Materia拜年　路路亨通</title></header><body><h1>Materia拜年　路路亨通</h1><p>新年新願望，人人賺到盤滿缽滿，身體健康笑口常開！<br>自問好怕新正頭同阿爸阿媽去親戚朋友屋企拜年，利是唔怕多，至怕係揸車出入搵位泊車麻煩囉！今年有咗小「型」車Materia，拜年就完全唔同晒，你有你有禮，我有我通行無阻兼路路亨通，爽！<br><br>記者：梁美甜<br>攝影：陳陶鈞、周旭文<br>模特兒：Suyen</p><p>車仔細　左穿右插好拜年</p><p>由細到大都覺得，新年最令人興奮嘅莫過於𢭃利是，最好就係唔使山長水遠去拜年都有利是𢭃嗰隻喇，因為諗起要揸車就怕怕！搵唔到車位不特止，由於人人都亂泊，結果即使畀你搵到位，都窄到擺明要考功夫。去街市辦年貨嘅地方仲誇張，DoublePark甚至TriblePark都有，你估玩Scrabble咩！今年揸住bB姊妹型仔車Materia，青綠色Sharp到隔成條街都睇到，細車格局至啱左穿右插偷位攝位霸靚位，青馬三號幹線龍翔道高速大路路路通，連清水灣道大棠旺角小路窄巷都通行無阻，行得爽連拜年都精神爽利過人！</p><p>空間大　載人載貨話咁易</p><p>你一定以為細車載人載物都少，Sorry囉，呢次你大錯特錯，因為Materia叫得五人MPV，坐得落一家三口加多兩老仲好闊落，後座小朋友隨時腳FingFing兼尾廂仲擺得落成堆拜年禮物同回禮㖭！人少少仲盞，Materia車長3,800mm，前排可以大幅度滑嚟滑去校個靚位，拜年行到攰攰哋仲可以放平椅背攤唞吓，又可以開住附設藍光喇叭嘅音響，開行六個喇叭播勁歌嚟個開年MiniConcert都仲得。</p><p>方匣仔　改裝自主兼慳油</p><p>時下好多人都鍾意改裝自己部車仔，有自家風格之餘又搶收視，尤其係潮人一族就更甚。Materia同姊妹車bB一樣，方匣仔外形同又大又開揚嘅內櫳都提供足夠嘅創作改裝空間畀大家，就連代理都喺Showroom設咗個專櫃，售賣改裝權威Garson嘅車飾同配件，夠晒體貼。<br> 車仔另外優勝之處就係夠慳油，以Materia為例，未過年辦年貨到新正頭拜年行勻港九新界，打爆油缸1,500c.c.可以行足3日多，1.8又好2.0甚至3.0都好，不過就一定唔同價囉，點計Materia都慳一半有多，計埋可以攝位、搶收視兼易泊位，呢勻點計都贏喇！</p><p>出入好Easy</p><p>規格表
</p><p>DaihatsuMateria五人MPV<br> 引擎：1,498c.c直4DOHC連DVVT引擎<br> 馬力：103ps/6,000rpm<br> 扭力：138Nm/4,400rpm<br> 傳動：四前速自動波<br> 驅動：前輪驅動<br> 尺碼：3,800x1,690x1,635mm<br> 售價：$146,880<br> 查詢：皇冠汽車（24766138）</p><p>Daihatsu進駐豐田陳列室</p><p>Daihatsu被豐田收歸旗下已經好一段日子，之前從未試過踏入過豐田陳列室，想要睇車試車都要去Daihatsu型車館，即Showroom。直至上個月尾，Daihatsu終於正式進駐集團Showroom，𠵱家除咗Daihatsu品牌Showroom之外，去各個豐田Showroom都可以睇到Materia等一系列小「型」車喇！</p></body></html>